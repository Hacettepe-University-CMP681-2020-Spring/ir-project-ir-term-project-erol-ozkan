{
    "article_id": "123cb4c07a378d134a4f10cff8a24416.1590265838.5372593",
    "title": "Kadim \u015fehrin tarihi binas\u0131nda yeni bir bulu\u015fma noktas\u0131 daha",
    "authors": [],
    "canonical_link": "https://www.cnnturk.com/kultur-sanat/kadim-sehrin-tarihi-binasinda-yeni-bir-bulusma-noktasi-daha",
    "url": "http://cnnturk.com/kultur-sanat/kadim-sehrin-tarihi-binasinda-yeni-bir-bulusma-noktasi-daha",
    "top_img": "https://i2.cnnturk.com/i/cnnturk/75/0x0/5e67956379da3e1e48ca129b.jpg",
    "meta_img": "https://i2.cnnturk.com/i/cnnturk/75/0x0/5e67956379da3e1e48ca129b.jpg",
    "movies": [],
    "text": "\u201cBeden ruhun mezar\u0131d\u0131r.\u201d der Platon ve ekler sonunda da, \u201cOnun i\u00e7in ahl\u00e2kl\u0131 bir ki\u015fi \u00f6l\u00fcmden korkmaz.\u201d Antik kl\u00e2sik Yunan filozofu, matematik\u00e7i ve bat\u0131 d\u00fcnyas\u0131ndaki ilk y\u00fcksek\u00f6\u011fretim kurumu olan Atina Akademisi\u2019nin kurucusu Platon\u2019un en \u00fcnl\u00fc eserlerinden biri olan, hatta bug\u00fcne kadar belle\u011fimize yer edinmi\u015f (ilk akl\u0131ma gelenler Matrix ve The Truman Show) filmlerde de g\u00f6ndermelerle kar\u015f\u0131m\u0131za \u00e7\u0131kan Ma\u011fara Alegorisi, son zamanlarda g\u00fcndemimi me\u015fgul edenlerden... Bu me\u015fguliyetimi sizlere de salmak isterim.\n\nAma \u00f6ncesinde, \u00fc\u015fenmez de alegoriye gelirsek: Hani, do\u011fu\u015ftan bir ma\u011farada zincirli, sadece ma\u011faran\u0131n giri\u015finden yans\u0131yan nesnelerin g\u00f6lgelerini g\u00f6r\u00fcp, bunlar\u0131 ger\u00e7eklikleri sanan insanlar\u0131n hikayesi\u2026Ve nihayet i\u00e7lerinden birinin, bir g\u00fcn zincirlerinden kurtulup, ma\u011faray\u0131 terk etmesi ve ma\u011faran\u0131n d\u0131\u015f\u0131nda yeni bir ger\u00e7eklikle tan\u0131\u015fmas\u0131. Tabii ki nesneler ve idealardan olu\u015fan iki ayr\u0131 d\u00fcnyan\u0131n varl\u0131\u011f\u0131na inanan Platon, alegorisini burada bitirmiyor; Zincirinden azat olan insan, d\u0131\u015far\u0131 \u00e7\u0131kt\u0131\u011f\u0131nda, duvarda g\u00f6lgelerini g\u00f6rd\u00fc\u011f\u00fc nesnelerin ger\u00e7ek olmad\u0131\u011f\u0131n\u0131n fark\u0131na var\u0131yor ve bunu ma\u011faradaki arkada\u015flar\u0131yla payla\u015fmak i\u00e7in ma\u011faraya geri d\u00f6n\u00fcyor.\n\nBug\u00fcne kadar yegane ger\u00e7e\u011fin ma\u011fara duvar\u0131na yans\u0131yan g\u00f6lgeler oldu\u011funu d\u00fc\u015f\u00fcnen arkada\u015flar\u0131na anlat\u0131yor, fakat nafile\u2026 Ma\u011fara Alegorisi, filozofun idealar kuram\u0131 \u00e7er\u00e7evesinde anlatt\u0131\u011f\u0131 ideal devlet bi\u00e7imini ve bu devletin ideal y\u00f6neticisi olan filozof kral\u0131 tan\u0131mlad\u0131\u011f\u0131 \u201cDevlet\u201d isimli yap\u0131t\u0131n\u0131n 7. kitab\u0131nda yer al\u0131yor, bilahare bakars\u0131n\u0131z. Bu alegorideki her \u015fey bir metafor tabii, dolay\u0131s\u0131yla bug\u00fcn\u00fcn alegorisi sizde neye tekab\u00fcl ediyor bilmiyorum ama sanat\u0131n her \u015feye ra\u011fmen ya\u015famdaki \u00f6zg\u00fcrl\u00fck alanlar\u0131m\u0131z\u0131 a\u00e7t\u0131\u011f\u0131 kesin!\n\nD\u00fcnyan\u0131n gidi\u015fat\u0131n\u0131n tersine son y\u0131llarda a\u00e7\u0131lan sanat galerileri, mekanlar, platformlar dikkat \u00e7ekiyor. Bunlardan bir tanesi de Contemporary Art \u0130stanbul ve Art Weeks Akaretler\u2019de d\u00fczenledi\u011fi sergilerle b\u00fcy\u00fck ilgi g\u00f6ren, Ni\u015fanta\u015f\u0131\u2019n\u0131n tarihi binalar\u0131ndan Ralli Apartman\u0131\u2019nda sanatseverleri a\u011f\u0131rlayan ve \u201c\u00e7a\u011fda\u015f sanat\u0131n \u0130stanbul\u2019daki yeni adreslerinden\u201d olarak lanse edilen Ferda Art Platform. 2019\u2019un Eyl\u00fcl\u2019\u00fcnde Ni\u015fanta\u015f\u0131\u2019nda kap\u0131lar\u0131n\u0131 a\u00e7an ve k\u0131sa zamanda ba\u015far\u0131l\u0131 i\u015flere imza atan Ferda Art Platform\u2019da ge\u00e7ti\u011fimiz g\u00fcnlerde sergilenen iki sergiyi kadraja ald\u0131m.\n\nBiri son d\u00f6nem \u00e7a\u011fda\u015f T\u00fcrkiye sanat\u0131n\u0131n \u201cToplumsal cinsiyet / Kad\u0131n kimli\u011fi\u201d \u00fczerine \u00f6zg\u00fcn i\u015fleriyle ad\u0131ndan s\u00f6z ettiren G\u00fclcan \u015eenyuval\u0131\u2019n\u0131n be\u015finci ki\u015fisel sergisi \u201cHisterik Bah\u00e7e\u201d; di\u011feri de gen\u00e7 sanat\u00e7\u0131lardan H\u00fcseyin Aksoy\u2019un \u201cBiz Tam Olarak Neyi Seyrettik?\u201d adl\u0131 ilk ki\u015fisel sergisi. \u0130ki b\u00f6l\u00fcmden olu\u015fan galeriye Mart ve Nisan\u2019da yolunuz d\u00fc\u015ferse de, Main Hall b\u00f6l\u00fcm\u00fcnde G\u00fcler G\u00fc\u00e7l\u00fc ve Gizem \u00c7e\u015fmeci, Project Space b\u00f6l\u00fcm\u00fcnde ise Deniz \u0130kizler ve Rabia Kalyoncuo\u011flu\u2019nun sergilerini gezebilirsiniz. \u015eimdi gelelim bu yaz\u0131ya \u00f6zne olan galerinin kurucusu Y\u00fcksek Mimar Ferda Dedeo\u011flu ile ger\u00e7ekle\u015ftirdi\u011fimiz r\u00f6portaja.\n\n\u201cOrtak bir payda olu\u015fturabilmek\u201d\n\n\u0130ki mimar (kar\u0131-koca) Denise Scott Brown ve Robert Venturi \u00f6nc\u00fc teorileri ve k\u0131\u015fk\u0131rt\u0131c\u0131 \u00e7al\u0131\u015fmalar\u0131 sayesinde postmodernizm hareketinin ba\u015f\u0131nda yer ald\u0131lar. Ses getiren \u201cLearning from Las Vegas\u201d kitab\u0131n\u0131 da 1968 hareketinin akabinde, 1972\u2019de yay\u0131nlad\u0131lar. Siz de bir mimars\u0131n\u0131z; g\u00fcn\u00fcm\u00fcz mimarisini, modernizmi ve son y\u0131llar\u0131n her sanat dal\u0131nda boy g\u00f6steren postmodernizm anlay\u0131\u015f\u0131n\u0131 nas\u0131l tan\u0131ml\u0131yorsunuz?\n\n1972\u2019de b\u00fct\u00fcn d\u00fcnyan\u0131n i\u00e7inde bulundu\u011fu de\u011fi\u015fim ve o zamanki \u00f6zg\u00fcrl\u00fck aray\u0131\u015f\u0131n\u0131, 2020 d\u00fcnyas\u0131ndan tan\u0131mlamak bence \u00e7ok do\u011fru de\u011fil. O d\u00f6nemde g\u00f6rd\u00fc\u011f\u00fcm\u00fcz ciddi de\u011fi\u015fimlerle mimaride, mimar\u0131n bireysel olarak \u00f6zg\u00fcrl\u00fc\u011f\u00fcn\u00fc yans\u0131tt\u0131\u011f\u0131 ve \u00f6ne \u00e7\u0131kt\u0131\u011f\u0131 bir ortam izlenebiliyor. Bug\u00fcn, bu de\u011fi\u015fim teknolojik ilerlemelerle daha do\u011fru de\u011ferlendirilebilir. Bu kitaptaki ne modernizm ne postmodernizm tan\u0131mlar\u0131 o zamanki haliyle bug\u00fcne uyarlanamaz. Hatta bu tan\u0131mlamalar\u0131n ilerisinde, insano\u011flunun da neredeyse denklemden \u00e7\u0131kart\u0131ld\u0131\u011f\u0131 bir d\u00fczene do\u011fru ilerliyoruz.\n\nModernistlerle postmodernistler aras\u0131ndaki g\u00f6r\u00fc\u015f ayr\u0131l\u0131\u011f\u0131, mek\u00e2n\u0131 alg\u0131lay\u0131\u015f farkl\u0131l\u0131klar\u0131ndan kaynaklanmakta: \u201cModernistler, mek\u00e2n\u0131, toplumsal ama\u00e7lar u\u011fruna bi\u00e7imlendirecek bir \u015fey olarak g\u00f6r\u00fcrken, postmodernistler i\u00e7in mek\u00e2n, belki zaman d\u0131\u015f\u0131 ve hi\u00e7bir \u00e7\u0131kar g\u00f6zetmeyen bir g\u00fczelli\u011fin kendi i\u00e7inde bir ama\u00e7 olarak elde edilmesi hedefi hari\u00e7, her \u015feyin \u00fczerinde y\u00fckselen bir toplumsal ama\u00e7la zorunlu hi\u00e7bir ba\u011f\u0131 olmayan hedef ve ilkelere g\u00f6re bi\u00e7imlendirilecek ba\u011f\u0131ms\u0131z ve \u00f6zerk bir \u015fey\u2026\u201d Ya\u015fad\u0131\u011f\u0131m\u0131z kadim \u015fehir \u0130stanbul ve konu\u015fland\u0131\u011f\u0131n\u0131z tarihi mekandan yola \u00e7\u0131karsak, platformu konumland\u0131rd\u0131\u011f\u0131n\u0131z fikir, idea neresi?\n\nBiz bu platformu olu\u015ftururken, en b\u00fcy\u00fck amac\u0131m\u0131z sanat\u0131n b\u00fct\u00fcn dallar\u0131 i\u00e7in ortak bir payda olu\u015fturabilmekti. Hen\u00fcz \u00e7ok yeniyiz ama ald\u0131\u011f\u0131m\u0131z geribildirimler ve sonu\u00e7lar gayet g\u00fczel. Bu da yaratmak istedi\u011fimiz idea a\u00e7\u0131s\u0131ndan, olduk\u00e7a mutluluk verici. Bu \u015fekilde de yol almakta kararl\u0131y\u0131z.\n\n\u201cHer \u00e7a\u011fda\u015f sanat eseri g\u00fcncel olmayabilir\u201d\n\nTan\u0131t\u0131m metninizdeki \u201c\u00e7a\u011fda\u015f sanat\u201d kavram\u0131 dikkatimi \u00e7ekti. Sizce tan\u0131m olarak g\u00fcncel sanatla \u00e7a\u011fda\u015f sanat aras\u0131nda bir fark var m\u0131? Yoksa baz\u0131 ele\u015ftirmenlerin s\u00f6yledi\u011fi gibi bu bir \u00e7eviri sorunu mu?\n\nG\u00fcncellik ve \u00e7a\u011fda\u015fl\u0131k ayr\u0131 ayr\u0131 ele al\u0131nmas\u0131 gereken \u015feyler. Birinin varl\u0131\u011f\u0131 di\u011ferini beraberinde getirmiyor. Bu nedenle sorunuzda da ifade etti\u011finiz gibi burada \u00e7eviriden gelen bir yanl\u0131\u015f kullan\u0131m s\u00f6z konusu. G\u00fcncel olan her i\u015f \u00e7a\u011fda\u015f sanat olmad\u0131\u011f\u0131 gibi, her \u00e7a\u011fda\u015f sanat eseri de g\u00fcncel olmayabilir.\n\nSoyut resmin T\u00fcrkiye\u2019deki \u00f6nc\u00fclerinden Fahrelnisa Zeid\u2019in ilk ki\u015fisel sergisini 1945\u2019te, ikincisini ise 1946\u2019da a\u00e7t\u0131\u011f\u0131 Ralli Apartman\u0131 sanat tarihi a\u00e7\u0131s\u0131ndan b\u00fcy\u00fck de\u011fer ta\u015f\u0131yor. Mimar ve sanat mekan\u0131 sahibi olarak bu sizin i\u00e7in ne ifade ediyor?\n\nBulundu\u011fumuz mekan, bizim i\u00e7in ola\u011fan\u00fcst\u00fc bir ilham kayna\u011f\u0131. Sanat tarihi i\u00e7in bu denli \u00f6nemli ve de\u011ferli bir sanat\u00e7\u0131 olan Fahrelnissa Zeid ile ortak bir alanda bulunmak olduk\u00e7a gurur verici. Bunun yan\u0131nda, Ralli Apartman\u0131\u2019n\u0131n bulundu\u011fu konum nedeniyle sanatseverlerle daha yak\u0131n bir ili\u015fki kurabilecek olmak da bizi motive eden etmenlerden. Lokasyonumuza ek olarak PAPKO ile kom\u015fulu\u011fumuz da bizim i\u00e7in b\u00fcy\u00fck bir \u015fans. \u015eehrimizde ve \u00fclkemizde tarihe tan\u0131kl\u0131k etmi\u015f yap\u0131lar\u0131n korunmas\u0131 ad\u0131na mekanlar\u0131n do\u011fru de\u011ferlendirilmesini de ayr\u0131ca \u00e7ok k\u0131ymetli buluyorum.\n\n\u201cMimarl\u0131k, m\u00fchendisli\u011fin bitti\u011fi yerde ba\u015flar\u201d diyor modern mimariye y\u00f6n veren Alman Mimar Walter Gropius. Siz, y\u00fcksek mimarl\u0131ktan sanat mekan\u0131 a\u00e7maya nas\u0131l karar verdiniz? Bildi\u011fim kadar\u0131yla \u00fc\u00e7 k\u0131z karde\u015fsiniz ve \u00fc\u00e7\u00fcn\u00fcz\u00fcn de mesle\u011fi mimar. Size, sanat galerisi-platformu a\u00e7mal\u0131y\u0131m dedirten ne oldu?\n\n\u00d6ncelikle belirtmek isterim ki sanat ve mimarinin kuramsal bir ili\u015fkisi yok. Mimarl\u0131k ofisinden bir sanat platformu kuruculu\u011funa ge\u00e7i\u015fim, tamamen sevgi ve ilginin beni y\u00f6nlendirmesiyle olu\u015ftu. \u0130\u00e7imdeki sanat sevgisi, bu sevgiyi bir i\u015fletme olarak da var edebilecek g\u00fc\u00e7te oldu\u011fu i\u00e7in, bug\u00fcn Ferda Art Platform\u2019dan bahsedebiliyoruz.\n\nDaha yeni bir olu\u015fumsunuz ama galerinin ilk fikir a\u015famas\u0131ndan bug\u00fcne gelinen s\u00fcrecinde ortaya \u00e7\u0131kan c\u00fcmle ne olur?\n\nAnadolu Yakas\u0131\u2019ndaki mekan\u0131m\u0131z\u0131 planlarken, daha naif ve k\u00fc\u00e7\u00fck hayallerle ortaya \u00e7\u0131kt\u0131k. \u015eimdi ise amac\u0131m\u0131za ula\u015fmak i\u00e7in ba\u015fka bir yol izlememiz gerekti\u011finden daha g\u00fc\u00e7l\u00fc ve b\u00fcy\u00fck hayallerle, daha cesur ad\u0131mlar atarak ilerliyoruz.\n\n\u201cMimarl\u0131k ve sanat\u0131 ayn\u0131 kulvara koymamak gerekiyor\u201d\n\n\u00c7a\u011fda\u015f sanat\u0131n sizdeki kar\u015f\u0131l\u0131\u011f\u0131 nedir? D\u00fcnyada ve T\u00fcrkiye\u2019deki \u00e7a\u011fda\u015f sanat\u0131 nas\u0131l de\u011ferlendiriyorsunuz?\n\nB\u00f6yle bir de\u011ferlendirme bir soruya s\u0131\u011fmamakla beraber, bunun gibi sorular\u0131n i\u015fin profesyonellerine ve bu konulara uzun uzad\u0131ya emek vermi\u015f akademisyenlere y\u00f6neltilmesini do\u011fru buluyorum. Fakat benim ki\u015fisel fikrim, \u00e7ok say\u0131da b\u00f6lgesel belirleyicisi olan bir piyasa oldu\u011fundan, \u00e7a\u011fda\u015f sanat\u0131 bu \u015fekilde de\u011ferlendirmenin olduk\u00e7a zor oldu\u011fu y\u00f6n\u00fcnde.\n\n2020\u2019de Ferda Art Platform\u2019da hangi sergileri gezece\u011fiz, bizlere biraz gelecek aylar\u0131n ajandas\u0131ndan bahseder misiniz?\n\n2020\u2019nin devam\u0131nda, Haziran ay\u0131n\u0131n sonuna kadar hem ana sergi alan\u0131m\u0131zda hem de proje mekan\u0131m\u0131zda ilk defa sanat piyasas\u0131nda var olacak isimleri g\u00f6rebileceksiniz.\n\nPlatformdaki sergilerde ve etkinliklerde \u00f6nceli\u011finiz, amac\u0131n\u0131z ne olacak? Hedef kitleniz kimlerdir? Mesela, on y\u0131l sonra hayaliniz nedir?\n\n\u00d6nceli\u011fimiz, bu mekan\u0131 sanat\u0131n her dal\u0131n\u0131n her zaman var olabilece\u011fi bir alana d\u00f6n\u00fc\u015ft\u00fcrmek. Devam\u0131nda ise elimizden geldi\u011fince sanata yer a\u00e7abilece\u011fimiz bu alanda s\u00fcrd\u00fcr\u00fclebilir projeler yapmak. Fakat, hedef kitlesi bu alanda do\u011fru bir tabir olmaz; sanatsever herkese kap\u0131m\u0131z a\u00e7\u0131k. Bundan on y\u0131l sonra Ferda Art Platform i\u00e7in hayalim kendini kan\u0131tlam\u0131\u015f ve sanat alan\u0131nda bir yer edinmi\u015f bir mekan yaratabilmi\u015f olmak. Gerisi sanat\u00e7\u0131 ve izleyicilerin takdiri...\n\nBir de Anadolu Yakas\u0131\u2019nda sanat mek\u00e2n\u0131 a\u00e7maya dair bir c\u00fcmleniz var, masada ya da ufukta h\u00e2l\u00e2 \u00f6yle bir fikir var m\u0131?\n\nAsl\u0131nda bizim ilk mekan\u0131m\u0131z Anadolu Yakas\u0131\u2019ndayd\u0131. Sonradan Ferda Art Platform\u2019u Avrupa Yakas\u0131\u2019na ta\u015f\u0131d\u0131k. \u0130lerde belki b\u00f6yle bir konuyu d\u00fc\u015f\u00fcnebiliriz, fakat hen\u00fcz bu planlarda yok.\n\nSon olarak s\u00f6ylemek veya payla\u015fmak istedi\u011finiz\u2026?\n\nMimarl\u0131k ve sanat\u0131 ayn\u0131 kulvara koymamak gerekiyor. Biri kullan\u0131c\u0131ya g\u00f6re hareket ederken di\u011feri sanat\u00e7\u0131n\u0131n \u00fcretimiyle izleyicinin ili\u015fkisi \u00fczerinden \u00e7al\u0131\u015f\u0131r. Bu fark\u0131n, t\u00fcm taraflar i\u00e7in do\u011fru bir \u015fekilde ay\u0131rt edilmesi gerekti\u011fini d\u00fc\u015f\u00fcn\u00fcyorum.",
    "keywords": [
        "olan",
        "tarihi",
        "bu",
        "sanat",
        "noktas\u0131",
        "bulu\u015fma",
        "art",
        "yeni",
        "kadim",
        "daha",
        "\u00e7a\u011fda\u015f",
        "binas\u0131nda",
        "i\u00e7in",
        "ve",
        "bir",
        "olarak",
        "da",
        "\u015fehrin"
    ],
    "meta_keywords": [
        "Ferda Dedeo\u011flu",
        "k\u00fclt\u00fcr",
        "sanat",
        "galeri"
    ],
    "publish_date": null,
    "summary": "Ama \u00f6ncesinde, \u00fc\u015fenmez de alegoriye gelirsek: Hani, do\u011fu\u015ftan bir ma\u011farada zincirli, sadece ma\u011faran\u0131n giri\u015finden yans\u0131yan nesnelerin g\u00f6lgelerini g\u00f6r\u00fcp, bunlar\u0131 ger\u00e7eklikleri sanan insanlar\u0131n hikayesi\u2026Ve nihayet i\u00e7lerinden birinin, bir g\u00fcn zincirlerinden kurtulup, ma\u011faray\u0131 terk etmesi ve ma\u011faran\u0131n d\u0131\u015f\u0131nda yeni bir ger\u00e7eklikle tan\u0131\u015fmas\u0131.\nBug\u00fcne kadar yegane ger\u00e7e\u011fin ma\u011fara duvar\u0131na yans\u0131yan g\u00f6lgeler oldu\u011funu d\u00fc\u015f\u00fcnen arkada\u015flar\u0131na anlat\u0131yor, fakat nafile\u2026 Ma\u011fara Alegorisi, filozofun idealar kuram\u0131 \u00e7er\u00e7evesinde anlatt\u0131\u011f\u0131 ideal devlet bi\u00e7imini ve bu devletin ideal y\u00f6neticisi olan filozof kral\u0131 tan\u0131mlad\u0131\u011f\u0131 \u201cDevlet\u201d isimli yap\u0131t\u0131n\u0131n 7. kitab\u0131nda yer al\u0131yor, bilahare bakars\u0131n\u0131z.\nBu alegorideki her \u015fey bir metafor tabii, dolay\u0131s\u0131yla bug\u00fcn\u00fcn alegorisi sizde neye tekab\u00fcl ediyor bilmiyorum ama sanat\u0131n her \u015feye ra\u011fmen ya\u015famdaki \u00f6zg\u00fcrl\u00fck alanlar\u0131m\u0131z\u0131 a\u00e7t\u0131\u011f\u0131 kesin!\nD\u00fcnyan\u0131n gidi\u015fat\u0131n\u0131n tersine son y\u0131llarda a\u00e7\u0131lan sanat galerileri, mekanlar, platformlar dikkat \u00e7ekiyor.\nBunlardan bir tanesi de Contemporary Art \u0130stanbul ve Art Weeks Akaretler\u2019de d\u00fczenledi\u011fi sergilerle b\u00fcy\u00fck ilgi g\u00f6ren, Ni\u015fanta\u015f\u0131\u2019n\u0131n tarihi binalar\u0131ndan Ralli Apartman\u0131\u2019nda sanatseverleri a\u011f\u0131rlayan ve \u201c\u00e7a\u011fda\u015f sanat\u0131n \u0130stanbul\u2019daki yeni adreslerinden\u201d olarak lanse edilen Ferda Art Platform.\n2019\u2019un Eyl\u00fcl\u2019\u00fcnde Ni\u015fanta\u015f\u0131\u2019nda kap\u0131lar\u0131n\u0131 a\u00e7an ve k\u0131sa zamanda ba\u015far\u0131l\u0131 i\u015flere imza atan Ferda Art Platform\u2019da ge\u00e7ti\u011fimiz g\u00fcnlerde sergilenen iki sergiyi kadraja ald\u0131m.\n\u0130ki b\u00f6l\u00fcmden olu\u015fan galeriye Mart ve Nisan\u2019da yolunuz d\u00fc\u015ferse de, Main Hall b\u00f6l\u00fcm\u00fcnde G\u00fcler G\u00fc\u00e7l\u00fc ve Gizem \u00c7e\u015fmeci, Project Space b\u00f6l\u00fcm\u00fcnde ise Deniz \u0130kizler ve Rabia Kalyoncuo\u011flu\u2019nun sergilerini gezebilirsiniz.\n\u015eimdi gelelim bu yaz\u0131ya \u00f6zne olan galerinin kurucusu Y\u00fcksek Mimar Ferda Dedeo\u011flu ile ger\u00e7ekle\u015ftirdi\u011fimiz r\u00f6portaja.\n\u201cOrtak bir payda olu\u015fturabilmek\u201d\u0130ki mimar (kar\u0131-koca) Denise Scott Brown ve Robert Venturi \u00f6nc\u00fc teorileri ve k\u0131\u015fk\u0131rt\u0131c\u0131 \u00e7al\u0131\u015fmalar\u0131 sayesinde postmodernizm hareketinin ba\u015f\u0131nda yer ald\u0131lar.\nSes getiren \u201cLearning from Las Vegas\u201d kitab\u0131n\u0131 da 1968 hareketinin akabinde, 1972\u2019de yay\u0131nlad\u0131lar.\nSiz de bir mimars\u0131n\u0131z; g\u00fcn\u00fcm\u00fcz mimarisini, modernizmi ve son y\u0131llar\u0131n her sanat dal\u0131nda boy g\u00f6steren postmodernizm anlay\u0131\u015f\u0131n\u0131 nas\u0131l tan\u0131ml\u0131yorsunuz?\n1972\u2019de b\u00fct\u00fcn d\u00fcnyan\u0131n i\u00e7inde bulundu\u011fu de\u011fi\u015fim ve o zamanki \u00f6zg\u00fcrl\u00fck aray\u0131\u015f\u0131n\u0131, 2020 d\u00fcnyas\u0131ndan tan\u0131mlamak bence \u00e7ok do\u011fru de\u011fil.\nO d\u00f6nemde g\u00f6rd\u00fc\u011f\u00fcm\u00fcz ciddi de\u011fi\u015fimlerle mimaride, mimar\u0131n bireysel olarak \u00f6zg\u00fcrl\u00fc\u011f\u00fcn\u00fc yans\u0131tt\u0131\u011f\u0131 ve \u00f6ne \u00e7\u0131kt\u0131\u011f\u0131 bir ortam izlenebiliyor.\nBug\u00fcn, bu de\u011fi\u015fim teknolojik ilerlemelerle daha do\u011fru de\u011ferlendirilebilir.\nBu kitaptaki ne modernizm ne postmodernizm tan\u0131mlar\u0131 o zamanki haliyle bug\u00fcne uyarlanamaz.\nHatta bu tan\u0131mlamalar\u0131n ilerisinde, insano\u011flunun da neredeyse denklemden \u00e7\u0131kart\u0131ld\u0131\u011f\u0131 bir d\u00fczene do\u011fru ilerliyoruz.\nBiz bu platformu olu\u015ftururken, en b\u00fcy\u00fck amac\u0131m\u0131z sanat\u0131n b\u00fct\u00fcn dallar\u0131 i\u00e7in ortak bir payda olu\u015fturabilmekti.\nBu da yaratmak istedi\u011fimiz idea a\u00e7\u0131s\u0131ndan, olduk\u00e7a mutluluk verici.\n\u201cHer \u00e7a\u011fda\u015f sanat eseri g\u00fcncel olmayabilir\u201dTan\u0131t\u0131m metninizdeki \u201c\u00e7a\u011fda\u015f sanat\u201d kavram\u0131 dikkatimi \u00e7ekti.\nSizce tan\u0131m olarak g\u00fcncel sanatla \u00e7a\u011fda\u015f sanat aras\u0131nda bir fark var m\u0131?\nYoksa baz\u0131 ele\u015ftirmenlerin s\u00f6yledi\u011fi gibi bu bir \u00e7eviri sorunu mu?\nBu nedenle sorunuzda da ifade etti\u011finiz gibi burada \u00e7eviriden gelen bir yanl\u0131\u015f kullan\u0131m s\u00f6z konusu.\nG\u00fcncel olan her i\u015f \u00e7a\u011fda\u015f sanat olmad\u0131\u011f\u0131 gibi, her \u00e7a\u011fda\u015f sanat eseri de g\u00fcncel olmayabilir.\nSoyut resmin T\u00fcrkiye\u2019deki \u00f6nc\u00fclerinden Fahrelnisa Zeid\u2019in ilk ki\u015fisel sergisini 1945\u2019te, ikincisini ise 1946\u2019da a\u00e7t\u0131\u011f\u0131 Ralli Apartman\u0131 sanat tarihi a\u00e7\u0131s\u0131ndan b\u00fcy\u00fck de\u011fer ta\u015f\u0131yor.\nMimar ve sanat mekan\u0131 sahibi olarak bu sizin i\u00e7in ne ifade ediyor?\nBulundu\u011fumuz mekan, bizim i\u00e7in ola\u011fan\u00fcst\u00fc bir ilham kayna\u011f\u0131.\nSanat tarihi i\u00e7in bu denli \u00f6nemli ve de\u011ferli bir sanat\u00e7\u0131 olan Fahrelnissa Zeid ile ortak bir alanda bulunmak olduk\u00e7a gurur verici.\nBunun yan\u0131nda, Ralli Apartman\u0131\u2019n\u0131n bulundu\u011fu konum nedeniyle sanatseverlerle daha yak\u0131n bir ili\u015fki kurabilecek olmak da bizi motive eden etmenlerden.\nLokasyonumuza ek olarak PAPKO ile kom\u015fulu\u011fumuz da bizim i\u00e7in b\u00fcy\u00fck bir \u015fans.\n\u015eehrimizde ve \u00fclkemizde tarihe tan\u0131kl\u0131k etmi\u015f yap\u0131lar\u0131n korunmas\u0131 ad\u0131na mekanlar\u0131n do\u011fru de\u011ferlendirilmesini de ayr\u0131ca \u00e7ok k\u0131ymetli buluyorum.\n\u201cMimarl\u0131k, m\u00fchendisli\u011fin bitti\u011fi yerde ba\u015flar\u201d diyor modern mimariye y\u00f6n veren Alman Mimar Walter Gropius.\n\u00d6ncelikle belirtmek isterim ki sanat ve mimarinin kuramsal bir ili\u015fkisi yok.\nMimarl\u0131k ofisinden bir sanat platformu kuruculu\u011funa ge\u00e7i\u015fim, tamamen sevgi ve ilginin beni y\u00f6nlendirmesiyle olu\u015ftu.\n\u0130\u00e7imdeki sanat sevgisi, bu sevgiyi bir i\u015fletme olarak da var edebilecek g\u00fc\u00e7te oldu\u011fu i\u00e7in, bug\u00fcn Ferda Art Platform\u2019dan bahsedebiliyoruz.\nDaha yeni bir olu\u015fumsunuz ama galerinin ilk fikir a\u015famas\u0131ndan bug\u00fcne gelinen s\u00fcrecinde ortaya \u00e7\u0131kan c\u00fcmle ne olur?\nAnadolu Yakas\u0131\u2019ndaki mekan\u0131m\u0131z\u0131 planlarken, daha naif ve k\u00fc\u00e7\u00fck hayallerle ortaya \u00e7\u0131kt\u0131k.\n\u015eimdi ise amac\u0131m\u0131za ula\u015fmak i\u00e7in ba\u015fka bir yol izlememiz gerekti\u011finden daha g\u00fc\u00e7l\u00fc ve b\u00fcy\u00fck hayallerle, daha cesur ad\u0131mlar atarak ilerliyoruz.\nD\u00fcnyada ve T\u00fcrkiye\u2019deki \u00e7a\u011fda\u015f sanat\u0131 nas\u0131l de\u011ferlendiriyorsunuz?\nB\u00f6yle bir de\u011ferlendirme bir soruya s\u0131\u011fmamakla beraber, bunun gibi sorular\u0131n i\u015fin profesyonellerine ve bu konulara uzun uzad\u0131ya emek vermi\u015f akademisyenlere y\u00f6neltilmesini do\u011fru buluyorum.\nFakat benim ki\u015fisel fikrim, \u00e7ok say\u0131da b\u00f6lgesel belirleyicisi olan bir piyasa oldu\u011fundan, \u00e7a\u011fda\u015f sanat\u0131 bu \u015fekilde de\u011ferlendirmenin olduk\u00e7a zor oldu\u011fu y\u00f6n\u00fcnde.\n2020\u2019de Ferda Art Platform\u2019da hangi sergileri gezece\u011fiz, bizlere biraz gelecek aylar\u0131n ajandas\u0131ndan bahseder misiniz?\n2020\u2019nin devam\u0131nda, Haziran ay\u0131n\u0131n sonuna kadar hem ana sergi alan\u0131m\u0131zda hem de proje mekan\u0131m\u0131zda ilk defa sanat piyasas\u0131nda var olacak isimleri g\u00f6rebileceksiniz.\n\u00d6nceli\u011fimiz, bu mekan\u0131 sanat\u0131n her dal\u0131n\u0131n her zaman var olabilece\u011fi bir alana d\u00f6n\u00fc\u015ft\u00fcrmek.\nDevam\u0131nda ise elimizden geldi\u011fince sanata yer a\u00e7abilece\u011fimiz bu alanda s\u00fcrd\u00fcr\u00fclebilir projeler yapmak.\nFakat, hedef kitlesi bu alanda do\u011fru bir tabir olmaz; sanatsever herkese kap\u0131m\u0131z a\u00e7\u0131k.\nBundan on y\u0131l sonra Ferda Art Platform i\u00e7in hayalim kendini kan\u0131tlam\u0131\u015f ve sanat alan\u0131nda bir yer edinmi\u015f bir mekan yaratabilmi\u015f olmak.\nGerisi sanat\u00e7\u0131 ve izleyicilerin takdiri...Bir de Anadolu Yakas\u0131\u2019nda sanat mek\u00e2n\u0131 a\u00e7maya dair bir c\u00fcmleniz var, masada ya da ufukta h\u00e2l\u00e2 \u00f6yle bir fikir var m\u0131?\n\u0130lerde belki b\u00f6yle bir konuyu d\u00fc\u015f\u00fcnebiliriz, fakat hen\u00fcz bu planlarda yok.\nBiri kullan\u0131c\u0131ya g\u00f6re hareket ederken di\u011feri sanat\u00e7\u0131n\u0131n \u00fcretimiyle izleyicinin ili\u015fkisi \u00fczerinden \u00e7al\u0131\u015f\u0131r.\nBu fark\u0131n, t\u00fcm taraflar i\u00e7in do\u011fru bir \u015fekilde ay\u0131rt edilmesi gerekti\u011fini d\u00fc\u015f\u00fcn\u00fcyorum.",
    "article_html": "",
    "meta_description": "Sanat tarihi a\u00e7\u0131s\u0131ndan b\u00fcy\u00fck bir \u00f6nem ta\u015f\u0131yan Ralli Apartman\u0131, yeni bir mekana daha ev sahipli\u011fi yap\u0131yor; Ferda Art Platform. \u201c\u0130stanbul\u2019daki koleksiyonerlerin, galericilerin, sanatseverlerin ve sanata dair bir s\u00f6z\u00fc olan herkesin bulu\u015fma noktas\u0131\u201d olma dile\u011fi ile yola \u00e7\u0131kan galerinin kurucusu Ferda Dedeo\u011flu ile bir...",
    "meta_lang": "tr"
}