{
    "article_id": "9ad03d7142da2195623893c8785ece03.1590265946.7669976",
    "title": "\u0130nsanlara yeni y\u0131l dile\u011fini sorma deneyi",
    "authors": [],
    "canonical_link": "https://www.cnnturk.com/yazarlar/guncel/melis-danismend/insanlara-yeni-yil-dilegini-sorma-deneyi",
    "url": "http://cnnturk.com/yazarlar/guncel/melis-danismend/insanlara-yeni-yil-dilegini-sorma-deneyi",
    "top_img": "https://i2.cnnturk.com/i/cnnturk/75/0x0/5a44da1a61361f2310c793c9.jpg",
    "meta_img": "https://i2.cnnturk.com/i/cnnturk/75/0x0/5a44da1a61361f2310c793c9.jpg",
    "movies": [],
    "text": "28.12.2017 Per\u015fembe | 15:21\n\n2017\u2019nin finaliyle birlikte dokuz ayd\u0131r s\u00fcrd\u00fcrd\u00fc\u011f\u00fcm Ufak Tefek Kent Deneyleri\u2019min de finaline geldik (yeni y\u0131lda ba\u015fka bir konseptle yazmaya devam edece\u011fim). \u015eehir hayat\u0131nda hepimizi \u00e7ileden \u00e7\u0131karan, sa\u00e7\u0131m\u0131z\u0131 ba\u015f\u0131m\u0131z\u0131 yoldurma raddesine getiren \u015feylere farkl\u0131 bir yakla\u015f\u0131mla, \u2018iyilik-g\u00fczellik\u2019 ile yakla\u015fmaya karar vermi\u015f ve sosyal deneylerime ba\u015flam\u0131\u015ft\u0131m. \u0130tiraf edeyim (zaten tahmin ediyorsunuzdur) i\u015fim kolay de\u011fildi. Bu \u015fehirde olan inan\u0131lmaz, kimi art\u0131k s\u00fcrreal say\u0131lacak olaylara g\u00fcl\u00fcmseyerek, iyilikle yakla\u015fabilmek i\u00e7in ya Heidi/Pollyanna familyas\u0131ndan olman\u0131z ya da bir avu\u00e7 antidepresan yutman\u0131z gerekiyor.\n\nY\u0131l\u0131n son haftas\u0131nda son deneyim tabii ki eski ve yeni y\u0131l \u00fczerine olacakt\u0131. \u201cY\u0131lba\u015f\u0131nda n\u2019ap\u0131yorsun?\u201d adl\u0131 t\u00fcyleri diken diken eden soru bir vazge\u00e7ilmezdir biliyorsunuz. Keza, yeni y\u0131l i\u00e7in dilekte bulunmak ve hatta -\u00e7o\u011fu hi\u00e7 ger\u00e7ekle\u015fmeyecek- yeni kararlar almak da. Ben de bir klasi\u011fe imza atarak ama bu sefer i\u015fin i\u00e7ine sokaktaki insan\u0131 da katarak dilekleri sormaya karar verdim. \u0130\u015fte olanlar\u2026\n\n- Deneye taksilerden ba\u015flad\u0131m fakat soruyu y\u00f6neltti\u011fim \u00fc\u00e7 taksici de yan\u0131tlar\u0131yla beni ters k\u00f6\u015feye yat\u0131rd\u0131. Yolda seyir halindeyken ans\u0131z\u0131n, \u201cYeni y\u0131ldan bir beklentiniz var m\u0131?\u201d diye sordu\u011fum \u015fof\u00f6r dikiz aynas\u0131ndan bak\u0131p s\u0131k\u0131nt\u0131 i\u00e7inde, \u201cHi\u00e7bir beklentim yok!\u201d dedi. \u201cO kadar m\u0131 yani? S\u0131f\u0131r m\u0131?\u201d dedim. \u201cS\u0131f\u0131r\u201d dedi, \u201cbenim bu hayattan hi\u00e7bir beklentim yok art\u0131k!\u201d Adam depresyonda m\u0131d\u0131r nedir diye d\u00fc\u015f\u00fcnerek, \u201cN'oldu, nedir sizi bu kadar karamsar yapan?\u201d diye sordum, \u201cBo\u015fanma ka\u011f\u0131tlar\u0131n\u0131 imzalad\u0131k yeni\u201d dedi. Dilek deyince insan sa\u011fl\u0131k, mutluluk, huzur, ne bileyim para, a\u015fk gibi standart cevaplarla kar\u015f\u0131la\u015faca\u011f\u0131n\u0131 d\u00fc\u015f\u00fcn\u00fcyor. Benim pay\u0131ma telefon kurcalay\u0131p kar\u0131s\u0131n\u0131n mesajla\u015fmalar\u0131n\u0131 yakalayan, \u201cBiliyorsunuz art\u0131k moda oldu b\u00f6yle \u015feyler, herkeste var bir numaralar\u201d \u00e7\u0131kar\u0131m\u0131n\u0131 yapacak noktaya gelmi\u015f (gelmek zorunda kalm\u0131\u015f), \u201cBundan sonra da bu hayat bana hi\u00e7bir \u015fey getirmez\u201d diyen bir adam d\u00fc\u015ft\u00fc. G\u00fczin Abla \u015fapkam\u0131 takt\u0131m, \u201c\u00d6yle demeyin, her \u015fey \u00f6yle ya da b\u00f6yle bir yola giriyor, bu d\u00fc\u015f\u00fcnceleriniz elbet ge\u00e7ecek\u201d derken buldum kendimi. \u0130nerken ge\u00e7mi\u015f olsun dileklerimi ilettim, vedala\u015ft\u0131k. Ba\u015fka bir g\u00fcn yine ayn\u0131 soruyu y\u00f6neltti\u011fim ya\u015f\u0131 ilerlemi\u015f \u015fof\u00f6r bir m\u00fcddet durup, \u201cYahu ne isteyece\u011fim, bir sene daha ya\u015fasam iyi!\u201d dedi. \u0130\u00e7imden, \u201cAllah\u2019\u0131m!\u201d dedim, \u201cbasit\u00e7e huzur\", \"para\" isteyenin ellerini \u00f6pece\u011fim.\u201d Nedenini sordum, ya\u015f ilerledik\u00e7e ba\u015fka bir dile\u011fi kalmad\u0131\u011f\u0131n\u0131, 37 y\u0131ld\u0131r bu i\u015fi yapt\u0131\u011f\u0131n\u0131, d\u00f6rt \u00e7ocuk b\u00fcy\u00fctt\u00fc\u011f\u00fcn\u00fc, han\u0131mla ge\u00e7irdikleri mutlu g\u00fcnlerin onu mutlu etti\u011fini s\u00f6yledi. (Hala elele dola\u015f\u0131rlarm\u0131\u015f.) \u201cAma gayet iyi g\u00f6r\u00fcn\u00fcyorsunuz\u201d dedim, \u201cYok yok. \u0130nsan aynaya bakt\u0131 m\u0131 kendini anl\u0131yor. \u0130htiyarl\u0131k geldi\u011fi zaman bebek haline geri d\u00f6n\u00fcyorsunuz\u201d dedi. Yolda durup pastaneden bir \u015fey alacakt\u0131m, ona da bir \u00e7ay ikram etmek istedi\u011fimi s\u00f6yledim. Dualar okuyarak te\u015fekk\u00fcr etti. Paket \u00e7aylar\u0131m\u0131z\u0131 i\u00e7e i\u00e7e devam ettik. Soruyu y\u00f6neltti\u011fim son taksici ise tam olarak\" dalga m\u0131 ge\u00e7iyorsun g\u00fczelim\" tonuyla bir kahkaha att\u0131 ve \u201cHi\u00e7 d\u00fc\u015f\u00fcnmedim\u201d dedi. Nedenini sordum, \u201cD\u00fc\u015f\u00fcnmeye f\u0131rsat\u0131m yok ki. \u0130\u015ften eve, evden i\u015fe. \u0130nsanlar huzursuz, zorda. Eskiden de mutsuzluk vard\u0131 ama \u015fimdi bir de \u00fcst\u00fcne umutsuzluk eklendi. Haks\u0131z m\u0131y\u0131m?\u201d dedi. Kafam\u0131 sallad\u0131m, bir \u015fey diyemedim.\n\n- Bir restoranda masay\u0131 \u00e7evreleyen arkada\u015flar\u0131ma sordum ayn\u0131 soruyu. S\u0131ras\u0131yla, \u201c\u0130\u015ften kurtulmak\u201d, \u201c\u0130\u015ften y\u00fckl\u00fc bir tazminat al\u0131p bir sene istedi\u011fim gibi dola\u015fmak ve yeni sevgilimi bulmak\u201d, \u201cG\u00f6nl\u00fcme g\u00f6re bir i\u015f f\u0131rsat\u0131\u201d yan\u0131tlar\u0131n\u0131 ald\u0131m. Bu arkada\u015flar\u0131m i\u015fle kafay\u0131 bozmu\u015f olanlard\u0131. Bir ba\u015fka arkada\u015f grubumdan, \u201c\u015eeker zaafiyetimin yok olmas\u0131\u201d, \u201cSa\u011fl\u0131k, para ve master program\u0131na kabul edilmem\u201d, \u201cAk\u0131l sa\u011fl\u0131\u011f\u0131m\u0131n yerinde olmas\u0131\u201d cevaplar\u0131 geldi. Ve son olarak ba\u015fka bir WhatsApp grubumdan \"huzur\", \"s\u00fcrpriz\", \"a\u015fk\", \"sa\u011fl\u0131k\" cevaplar\u0131 \u00e7\u0131kt\u0131. Huzur ve sa\u011fl\u0131k isteyenler \u00f6n a\u00e7\u0131klamalarda bulundular, \u201cB\u00f6yle deyince pijamayla televizyon kar\u015f\u0131s\u0131nda \u00e7ekirdek \u00e7itlemek gibi anla\u015f\u0131l\u0131yor ama\u2026\u201d diyerek. \u201cYook yok art\u0131k bu \u00fclkede kimse huzuru battaniyeyi dizlerine \u00e7ekmi\u015f babaanne temennisi olarak alg\u0131lam\u0131yor\u201d dedim.\n\n- \u0130\u015fin do\u011frusu y\u0131llar ge\u00e7tik\u00e7e, yani hayat denen ba\u015f\u0131 - sonu belli \"olaya\" al\u0131\u015ft\u0131k\u00e7a yeni y\u0131l beklentileri ve dilekleri ilgin\u00e7 bir \u015fey olmaktan \u00e7\u0131k\u0131yor. S\u0131radanla\u015f\u0131yor. Hatta do\u011fruya do\u011fru pek bir \u015fey ifade etmiyor. Aza kanaat etmek bu san\u0131r\u0131m. \u0130nsan \u00f6\u011freniyor. Bir g\u00fcn gelecek taksi \u015fof\u00f6r\u00fc gibi, \u201cBir y\u0131l daha ya\u015fasam yeter\u201d mi diyece\u011fiz acaba?\n\n- S\u00fcrekli gitti\u011fim bir pastane zinciri var. Bilgisayar\u0131m\u0131 al\u0131p \u00e7ay-kek e\u015fli\u011finde (etraf\u0131mdaki masalarda tonton ya\u015fl\u0131lar titrek sesleriyle siyaset - magazin ekseninde \u00fclke g\u00fcndemini tart\u0131\u015f\u0131rken) yaz\u0131lar\u0131m\u0131 yaz\u0131yorum. \u00c7ok gen\u00e7, hen\u00fcz 18 bile olmam\u0131\u015f bir \u00e7ocuk \u00e7al\u0131\u015fmaya ba\u015flad\u0131 yeni, okulu b\u0131rakm\u0131\u015f. Bir - iki sefer e\u011fitimin \u00f6nemli oldu\u011funa dair bir \u015feyler s\u00f6ylemeye \u00e7al\u0131\u015ft\u0131m emekli tarih \u00f6\u011fretmeni gibi ama tertemiz g\u00fcl\u00fcmsemesiyle, \u201cYok ben yapam\u0131yorum\u201d dedi. Soruyu ona sordum, \u015fa\u015f\u0131rd\u0131, \u201cNas\u0131l efendim?\u201d dedi. \u201cDilek dilek\u201d dedim. Mah\u00e7up \u015fekilde g\u00fcl\u00fcmsedi, \u201cSa\u011fl\u0131k. Sadece o\u201d dedi.\n\n- Caddebostan K\u00fclt\u00fcr Merkezi giri\u015finde g\u00fcvenlik g\u00f6revlisi kad\u0131na sordum, \u201cYeni y\u0131l dile\u011finiz var m\u0131?\u201d diye. G\u00fclerek, \u201cVar ama s\u00f6ylemem\u201d dedi. Galiba aram\u0131zda en ak\u0131ll\u0131s\u0131 ya da \"hurafe\u015finas\" olan\u0131 o \u00e7\u0131kt\u0131. Yani, \u201cS\u00f6ylersen dile\u011fin ger\u00e7ekle\u015fmezmi\u015f\u201d inan\u0131\u015f\u0131n\u0131 d\u00fc\u015f\u00fcn\u00fcrsek\u2026\n\n- T\u00fcm bunlar\u0131 yazd\u0131m ama kendi dile\u011fimi yazmad\u0131m. Ben de g\u00fcvenlik g\u00f6revlisi gibi, \u201cVar ama s\u00f6ylemem\u201d diyeyim mi? Demeyeyim. Yeni y\u0131lda daha az d\u00fc\u015f\u00fcnmeyi diliyorum. Yanl\u0131\u015f anla\u015f\u0131lmas\u0131n, d\u00fc\u015f\u00fcnceli olmak de\u011fil. Beynimdeki minik fikir i\u015f\u00e7ilerinin daha az mesai yapmas\u0131n\u0131 hatta m\u00fcmk\u00fcnse greve gitmesini diliyorum. Daha az sorgulay\u0131p, \u00f6zendi\u011fim baz\u0131 insanlar kadar gams\u0131z olup, analizler, muhasebelerle ili\u015fkimi mesafeli hale getirmek istiyorum. Haydi haydi hop hop hop. (\u00c7ocukken Vikingler \u00e7izgi filmini izleyenlere selam olsun.)\n\n- Deneyimi sonland\u0131r\u0131rken bu deneyin son deneyim olmas\u0131ndan m\u00fctevellit ufak bir \u00f6d\u00fcl t\u00f6reni konu\u015fmas\u0131 yapmak istiyorum. Yakla\u015f\u0131k bir y\u0131ld\u0131r bu deneyleri yapabilmeme imkan veren, \u00e7\u0131\u011fr\u0131ndan \u00e7\u0131km\u0131\u015f \u015fehrimiz \u0130stanbul\u2019a, deneylerimin yap\u0131m\u0131nda ve yay\u0131n\u0131nda eme\u011fi ge\u00e7en d\u00fc\u015f\u00fcncesiz ve sayg\u0131s\u0131z vatanda\u015flar\u0131m\u0131za, deneylerin g\u00fczellikle sonu\u00e7lanmas\u0131na yard\u0131mc\u0131 olan iyi kalpli, sayg\u0131l\u0131 insanlar\u0131m\u0131za, her deney \u00f6ncesi kamuoyu yoklamas\u0131 misali fikirlerine ba\u015fvurdu\u011fum yak\u0131n dostlar\u0131ma, deneyler yay\u0131mland\u0131ktan sonra yorumlar\u0131yla, hikayeleriyle bana destek olan siz okuyuculara, CNN T\u00dcRK ekibine ve normal \u015fartlarda hepimize sinir krizi ge\u00e7irtecek olaylara \"iyilik g\u00fczellik\" mottosuyla yakla\u015farak esasl\u0131 bir metropol e\u011fitiminden ge\u00e7meme vesile oldu\u011fum i\u00e7in kendime te\u015fekk\u00fcr ediyorum. Soka\u011fa ve orada olanlara \u0131l\u0131ml\u0131 ve mizahi \u015fekilde yakla\u015fmaya, g\u00fcnden g\u00fcne \u00e7ok b\u00fcy\u00fck bir h\u0131zla de\u011fi\u015fen, d\u00f6n\u00fc\u015fen, de\u011ferlerini yitiren toplumumuzda miniminnac\u0131k bir fark yaratmaya \u00e7al\u0131\u015ft\u0131m. Biraz olsun i\u015fe yarad\u0131ysa ne mutlu bana. Hepinizi g\u00fcl\u00fcmseyerek selaml\u0131yor ve 2018\u2019in normallik, p\u0131r\u0131lt\u0131, uyan\u0131\u015f ve bar\u0131\u015f getirmesini diliyorum.\n\nMutlu y\u0131llar!",
    "keywords": [
        "\u015fey",
        "bu",
        "var",
        "sorma",
        "yeni",
        "deneyi",
        "dile\u011fini",
        "dedi",
        "y\u0131l",
        "ve",
        "bir",
        "ama",
        "yok",
        "da",
        "i\u0307nsanlara"
    ],
    "meta_keywords": [
        "i\u00e7erik",
        "Melis Dani\u015fmend",
        "yeni y\u0131l",
        "deney"
    ],
    "publish_date": null,
    "summary": "28.12.2017 Per\u015fembe | 15:212017\u2019nin finaliyle birlikte dokuz ayd\u0131r s\u00fcrd\u00fcrd\u00fc\u011f\u00fcm Ufak Tefek Kent Deneyleri\u2019min de finaline geldik (yeni y\u0131lda ba\u015fka bir konseptle yazmaya devam edece\u011fim).\n\u015eehir hayat\u0131nda hepimizi \u00e7ileden \u00e7\u0131karan, sa\u00e7\u0131m\u0131z\u0131 ba\u015f\u0131m\u0131z\u0131 yoldurma raddesine getiren \u015feylere farkl\u0131 bir yakla\u015f\u0131mla, \u2018iyilik-g\u00fczellik\u2019 ile yakla\u015fmaya karar vermi\u015f ve sosyal deneylerime ba\u015flam\u0131\u015ft\u0131m.\n\u0130tiraf edeyim (zaten tahmin ediyorsunuzdur) i\u015fim kolay de\u011fildi.\nBu \u015fehirde olan inan\u0131lmaz, kimi art\u0131k s\u00fcrreal say\u0131lacak olaylara g\u00fcl\u00fcmseyerek, iyilikle yakla\u015fabilmek i\u00e7in ya Heidi/Pollyanna familyas\u0131ndan olman\u0131z ya da bir avu\u00e7 antidepresan yutman\u0131z gerekiyor.\nY\u0131l\u0131n son haftas\u0131nda son deneyim tabii ki eski ve yeni y\u0131l \u00fczerine olacakt\u0131.\n\u201cY\u0131lba\u015f\u0131nda n\u2019ap\u0131yorsun?\u201d adl\u0131 t\u00fcyleri diken diken eden soru bir vazge\u00e7ilmezdir biliyorsunuz.\nKeza, yeni y\u0131l i\u00e7in dilekte bulunmak ve hatta -\u00e7o\u011fu hi\u00e7 ger\u00e7ekle\u015fmeyecek- yeni kararlar almak da.\nBen de bir klasi\u011fe imza atarak ama bu sefer i\u015fin i\u00e7ine sokaktaki insan\u0131 da katarak dilekleri sormaya karar verdim.\n\u0130\u015fte olanlar\u2026- Deneye taksilerden ba\u015flad\u0131m fakat soruyu y\u00f6neltti\u011fim \u00fc\u00e7 taksici de yan\u0131tlar\u0131yla beni ters k\u00f6\u015feye yat\u0131rd\u0131.\nYolda seyir halindeyken ans\u0131z\u0131n, \u201cYeni y\u0131ldan bir beklentiniz var m\u0131?\u201d diye sordu\u011fum \u015fof\u00f6r dikiz aynas\u0131ndan bak\u0131p s\u0131k\u0131nt\u0131 i\u00e7inde, \u201cHi\u00e7bir beklentim yok!\u201d dedi.\n\u201cS\u0131f\u0131r\u201d dedi, \u201cbenim bu hayattan hi\u00e7bir beklentim yok art\u0131k!\u201d Adam depresyonda m\u0131d\u0131r nedir diye d\u00fc\u015f\u00fcnerek, \u201cN'oldu, nedir sizi bu kadar karamsar yapan?\u201d diye sordum, \u201cBo\u015fanma ka\u011f\u0131tlar\u0131n\u0131 imzalad\u0131k yeni\u201d dedi.\nDilek deyince insan sa\u011fl\u0131k, mutluluk, huzur, ne bileyim para, a\u015fk gibi standart cevaplarla kar\u015f\u0131la\u015faca\u011f\u0131n\u0131 d\u00fc\u015f\u00fcn\u00fcyor.\nBenim pay\u0131ma telefon kurcalay\u0131p kar\u0131s\u0131n\u0131n mesajla\u015fmalar\u0131n\u0131 yakalayan, \u201cBiliyorsunuz art\u0131k moda oldu b\u00f6yle \u015feyler, herkeste var bir numaralar\u201d \u00e7\u0131kar\u0131m\u0131n\u0131 yapacak noktaya gelmi\u015f (gelmek zorunda kalm\u0131\u015f), \u201cBundan sonra da bu hayat bana hi\u00e7bir \u015fey getirmez\u201d diyen bir adam d\u00fc\u015ft\u00fc.\nG\u00fczin Abla \u015fapkam\u0131 takt\u0131m, \u201c\u00d6yle demeyin, her \u015fey \u00f6yle ya da b\u00f6yle bir yola giriyor, bu d\u00fc\u015f\u00fcnceleriniz elbet ge\u00e7ecek\u201d derken buldum kendimi.\nBa\u015fka bir g\u00fcn yine ayn\u0131 soruyu y\u00f6neltti\u011fim ya\u015f\u0131 ilerlemi\u015f \u015fof\u00f6r bir m\u00fcddet durup, \u201cYahu ne isteyece\u011fim, bir sene daha ya\u015fasam iyi!\u201d dedi.\n\u0130\u00e7imden, \u201cAllah\u2019\u0131m!\u201d dedim, \u201cbasit\u00e7e huzur\", \"para\" isteyenin ellerini \u00f6pece\u011fim.\u201d Nedenini sordum, ya\u015f ilerledik\u00e7e ba\u015fka bir dile\u011fi kalmad\u0131\u011f\u0131n\u0131, 37 y\u0131ld\u0131r bu i\u015fi yapt\u0131\u011f\u0131n\u0131, d\u00f6rt \u00e7ocuk b\u00fcy\u00fctt\u00fc\u011f\u00fcn\u00fc, han\u0131mla ge\u00e7irdikleri mutlu g\u00fcnlerin onu mutlu etti\u011fini s\u00f6yledi.\n\u201cAma gayet iyi g\u00f6r\u00fcn\u00fcyorsunuz\u201d dedim, \u201cYok yok.\n\u0130htiyarl\u0131k geldi\u011fi zaman bebek haline geri d\u00f6n\u00fcyorsunuz\u201d dedi.\nYolda durup pastaneden bir \u015fey alacakt\u0131m, ona da bir \u00e7ay ikram etmek istedi\u011fimi s\u00f6yledim.\nSoruyu y\u00f6neltti\u011fim son taksici ise tam olarak\" dalga m\u0131 ge\u00e7iyorsun g\u00fczelim\" tonuyla bir kahkaha att\u0131 ve \u201cHi\u00e7 d\u00fc\u015f\u00fcnmedim\u201d dedi.\nNedenini sordum, \u201cD\u00fc\u015f\u00fcnmeye f\u0131rsat\u0131m yok ki.\nEskiden de mutsuzluk vard\u0131 ama \u015fimdi bir de \u00fcst\u00fcne umutsuzluk eklendi.\nHaks\u0131z m\u0131y\u0131m?\u201d dedi.\nKafam\u0131 sallad\u0131m, bir \u015fey diyemedim.\n- Bir restoranda masay\u0131 \u00e7evreleyen arkada\u015flar\u0131ma sordum ayn\u0131 soruyu.\nS\u0131ras\u0131yla, \u201c\u0130\u015ften kurtulmak\u201d, \u201c\u0130\u015ften y\u00fckl\u00fc bir tazminat al\u0131p bir sene istedi\u011fim gibi dola\u015fmak ve yeni sevgilimi bulmak\u201d, \u201cG\u00f6nl\u00fcme g\u00f6re bir i\u015f f\u0131rsat\u0131\u201d yan\u0131tlar\u0131n\u0131 ald\u0131m.\nBir ba\u015fka arkada\u015f grubumdan, \u201c\u015eeker zaafiyetimin yok olmas\u0131\u201d, \u201cSa\u011fl\u0131k, para ve master program\u0131na kabul edilmem\u201d, \u201cAk\u0131l sa\u011fl\u0131\u011f\u0131m\u0131n yerinde olmas\u0131\u201d cevaplar\u0131 geldi.\nVe son olarak ba\u015fka bir WhatsApp grubumdan \"huzur\", \"s\u00fcrpriz\", \"a\u015fk\", \"sa\u011fl\u0131k\" cevaplar\u0131 \u00e7\u0131kt\u0131.\nHuzur ve sa\u011fl\u0131k isteyenler \u00f6n a\u00e7\u0131klamalarda bulundular, \u201cB\u00f6yle deyince pijamayla televizyon kar\u015f\u0131s\u0131nda \u00e7ekirdek \u00e7itlemek gibi anla\u015f\u0131l\u0131yor ama\u2026\u201d diyerek.\n\u201cYook yok art\u0131k bu \u00fclkede kimse huzuru battaniyeyi dizlerine \u00e7ekmi\u015f babaanne temennisi olarak alg\u0131lam\u0131yor\u201d dedim.\n- \u0130\u015fin do\u011frusu y\u0131llar ge\u00e7tik\u00e7e, yani hayat denen ba\u015f\u0131 - sonu belli \"olaya\" al\u0131\u015ft\u0131k\u00e7a yeni y\u0131l beklentileri ve dilekleri ilgin\u00e7 bir \u015fey olmaktan \u00e7\u0131k\u0131yor.\nHatta do\u011fruya do\u011fru pek bir \u015fey ifade etmiyor.\nBir g\u00fcn gelecek taksi \u015fof\u00f6r\u00fc gibi, \u201cBir y\u0131l daha ya\u015fasam yeter\u201d mi diyece\u011fiz acaba?\n- S\u00fcrekli gitti\u011fim bir pastane zinciri var.\nBilgisayar\u0131m\u0131 al\u0131p \u00e7ay-kek e\u015fli\u011finde (etraf\u0131mdaki masalarda tonton ya\u015fl\u0131lar titrek sesleriyle siyaset - magazin ekseninde \u00fclke g\u00fcndemini tart\u0131\u015f\u0131rken) yaz\u0131lar\u0131m\u0131 yaz\u0131yorum.\n\u00c7ok gen\u00e7, hen\u00fcz 18 bile olmam\u0131\u015f bir \u00e7ocuk \u00e7al\u0131\u015fmaya ba\u015flad\u0131 yeni, okulu b\u0131rakm\u0131\u015f.\nBir - iki sefer e\u011fitimin \u00f6nemli oldu\u011funa dair bir \u015feyler s\u00f6ylemeye \u00e7al\u0131\u015ft\u0131m emekli tarih \u00f6\u011fretmeni gibi ama tertemiz g\u00fcl\u00fcmsemesiyle, \u201cYok ben yapam\u0131yorum\u201d dedi.\nSoruyu ona sordum, \u015fa\u015f\u0131rd\u0131, \u201cNas\u0131l efendim?\u201d dedi.\nSadece o\u201d dedi.\n- Caddebostan K\u00fclt\u00fcr Merkezi giri\u015finde g\u00fcvenlik g\u00f6revlisi kad\u0131na sordum, \u201cYeni y\u0131l dile\u011finiz var m\u0131?\u201d diye.\nG\u00fclerek, \u201cVar ama s\u00f6ylemem\u201d dedi.\nGaliba aram\u0131zda en ak\u0131ll\u0131s\u0131 ya da \"hurafe\u015finas\" olan\u0131 o \u00e7\u0131kt\u0131.\nYani, \u201cS\u00f6ylersen dile\u011fin ger\u00e7ekle\u015fmezmi\u015f\u201d inan\u0131\u015f\u0131n\u0131 d\u00fc\u015f\u00fcn\u00fcrsek\u2026- T\u00fcm bunlar\u0131 yazd\u0131m ama kendi dile\u011fimi yazmad\u0131m.\nBen de g\u00fcvenlik g\u00f6revlisi gibi, \u201cVar ama s\u00f6ylemem\u201d diyeyim mi?\nYeni y\u0131lda daha az d\u00fc\u015f\u00fcnmeyi diliyorum.\nBeynimdeki minik fikir i\u015f\u00e7ilerinin daha az mesai yapmas\u0131n\u0131 hatta m\u00fcmk\u00fcnse greve gitmesini diliyorum.\nDaha az sorgulay\u0131p, \u00f6zendi\u011fim baz\u0131 insanlar kadar gams\u0131z olup, analizler, muhasebelerle ili\u015fkimi mesafeli hale getirmek istiyorum.\n- Deneyimi sonland\u0131r\u0131rken bu deneyin son deneyim olmas\u0131ndan m\u00fctevellit ufak bir \u00f6d\u00fcl t\u00f6reni konu\u015fmas\u0131 yapmak istiyorum.\nSoka\u011fa ve orada olanlara \u0131l\u0131ml\u0131 ve mizahi \u015fekilde yakla\u015fmaya, g\u00fcnden g\u00fcne \u00e7ok b\u00fcy\u00fck bir h\u0131zla de\u011fi\u015fen, d\u00f6n\u00fc\u015fen, de\u011ferlerini yitiren toplumumuzda miniminnac\u0131k bir fark yaratmaya \u00e7al\u0131\u015ft\u0131m.\nHepinizi g\u00fcl\u00fcmseyerek selaml\u0131yor ve 2018\u2019in normallik, p\u0131r\u0131lt\u0131, uyan\u0131\u015f ve bar\u0131\u015f getirmesini diliyorum.",
    "article_html": "",
    "meta_description": "Nas\u0131l geldik bilmiyorum ama bir y\u0131l\u0131n daha sonuna geldik. Y\u0131llar ilerledik\u00e7e zaman\u0131n ge\u00e7i\u015f h\u0131z\u0131nda \u00e7e\u015fitli oynamalar yapt\u0131klar\u0131ndan \u015f\u00fcpheleniyorum. \u0130stedi\u011finiz vakit hi\u00e7 ortada olmayan ya da dolu olan, istemedi\u011finizde ise dakika ba\u015f\u0131 bo\u015f ge\u00e7en taksiler misali y\u0131llar. K\u00fc\u00e7\u00fckken ge\u00e7mek bilmez, sak\u0131z gibi uzard\u0131; \u015fimdi...",
    "meta_lang": "tr"
}