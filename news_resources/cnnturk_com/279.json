{
    "article_id": "2488f3a28310553d89b23ba3ba7a14bb.1590265946.1817799",
    "title": "\u201cBo\u015fa giden\u201d g\u00f6sterimler ger\u00e7ekten de bo\u015fa m\u0131 gidiyor?",
    "authors": [],
    "canonical_link": "https://www.cnnturk.com/yazarlar/guncel/haymi-behar/bosa-giden-gosterimler-gercekten-de-bosa-mi-gidiyor",
    "url": "http://cnnturk.com/yazarlar/guncel/haymi-behar/bosa-giden-gosterimler-gercekten-de-bosa-mi-gidiyor",
    "top_img": "https://i2.cnnturk.com/i/cnnturk/75/0x0/56d03f896ce43657bcb39c15.jpg",
    "meta_img": "https://i2.cnnturk.com/i/cnnturk/75/0x0/56d03f896ce43657bcb39c15.jpg",
    "movies": [],
    "text": "15.05.2018 Sal\u0131 | 12:02\n\nDijital pazarlamada verimlili\u011fi ki\u015fiselle\u015ftirmenin \u00f6tesinde gran\u00fcler, mikro seviyede hedeflemeyle e\u015f tutmak, teoride \u00e7ok mant\u0131kl\u0131 g\u00f6r\u00fcnse de pratikte i\u015fler asl\u0131nda \u00f6yle y\u00fcr\u00fcm\u00fcyor. Bu tart\u0131\u015fmada temel soru reklam\u0131n\u0131 yapaca\u011f\u0131n\u0131z \u00fcr\u00fcn\u00fcn\u00fcz\u00fc veya hizmetinizi asla sat\u0131n almayacak bir kitleyi hedeflemek ne kadar verimli olabilir?\n\nSekt\u00f6r\u00fcn hakl\u0131 bir kayg\u0131s\u0131 olan sahtecili\u011fi (ad fraud) bir kenarda tutarsak reklam hedeflemelerinde ki\u015fiselle\u015ftirmenin fayda ve zararlar\u0131n\u0131, markan\u0131n k\u0131sa d\u00f6nemli sat\u0131\u015f ve uzun d\u00f6nemli marka in\u015fa etme hedeflerini birlikte d\u00fc\u015f\u00fcnerek tart\u0131\u015fmam\u0131z gerek.\n\nDijital pazarlamada g\u00f6zden ka\u00e7an bir nokta oldu\u011funu d\u00fc\u015f\u00fcn\u00fcyorum. Sekt\u00f6rde \u201ca\u015f\u0131r\u0131/fazla hedefleme\u201d olarak tabir edebilece\u011fimiz \u2018overtargeting\u2019 reklamlar\u0131, \u00e7\u00f6pe at\u0131lan b\u00fct\u00e7e olarak g\u00f6ren sekt\u00f6r profesyonelleri olsa da bu harcamalar\u0131n daha geni\u015f kitlelere ula\u015fmakta olumlu etkileri oldu\u011funu d\u00fc\u015f\u00fcn\u00fcyorum. Televizyondan \u00f6rnek verecek olursak mesela 30 saniyelik bir Super Bowl reklam\u0131 i\u00e7in kim 5 milyon dolar \u00f6derdi ki?\n\nBu g\u00f6r\u00fc\u015f\u00fc destekleyen arg\u00fcmanlar\u0131 GlassView\u2019in CEO\u2019su James Brooks\u2019un makalesinden aktaray\u0131m.\n\n\u00d6ncelikle tan\u0131t\u0131m\u0131n\u0131z\u0131 g\u00f6ren insanlar\u0131n birbiriyle konu\u015fmas\u0131 olduk\u00e7a \u00f6nemli. \u00d6rne\u011fin ABD\u2019lilerin %80\u2019i bir \u00fcr\u00fcn\u00fc sat\u0131n al\u0131rken referans noktas\u0131 ar\u0131yor. Yine ABD\u2019li t\u00fcketicilerin neredeyse %67\u2019si bir \u00fcr\u00fcn sat\u0131n ald\u0131ktan sonra, \u00fcr\u00fcne dair g\u00f6r\u00fc\u015flerini arkada\u015flar\u0131, ailesi veya sosyal a\u011flar yoluyla yay\u0131yor.\n\nBurada alt\u0131 \u00e7izilmesi gereken \u00f6nemli bir konu asl\u0131nda \u00fcr\u00fcn\u00fcn veya hizmetin medya yoluyla duyurulmas\u0131. \u0130nsanlar\u0131n \u00e7o\u011fu yeni marka ve \u00fcr\u00fcnlerden ana ak\u0131m medya yoluyla haberdar oluyor. Bunun d\u0131\u015f\u0131nda arama motorlar\u0131, kullan\u0131c\u0131 yorumlar\u0131 ve forumlar, t\u00fcketicilerin haberdar olmas\u0131 i\u00e7in en etkili yollar olarak \u00f6n plana \u00e7\u0131k\u0131yor.\n\n\u0130\u015fin maliyet k\u0131sm\u0131na gelirsek geni\u015f \u00f6l\u00e7ekli sat\u0131n almalar, kullan\u0131c\u0131 hedeflemeli sat\u0131n almalara oranla birim fiyat baz\u0131nda daha az maliyetlidir. Kullan\u0131c\u0131 hedeflemeli sat\u0131n alman\u0131n g\u00f6r\u00fcn\u00fcr sebebi, olduk\u00e7a y\u00fcksek yat\u0131r\u0131m geri d\u00f6n\u00fc\u015f\u00fc (ROI) \u00fcretiyor olmas\u0131d\u0131r. Bununla birlikte hedefleme kriterleri artt\u0131k\u00e7a envanter k\u00fc\u00e7\u00fcl\u00fcr ve sat\u0131n alma b\u00fct\u00e7esi de artar. 1 milyon TL b\u00fct\u00e7eli bir reklam\u0131n 10 milyon ki\u015fiye ula\u015fmas\u0131 ve 500 bin ki\u015finin ger\u00e7ekten ilgilenmesi mi yoksa ayn\u0131 b\u00fct\u00e7eyle ger\u00e7ekten ilgilenen 300 bin ki\u015finin hedeflenmesi mi daha \u00f6nemli? Sizce hangisi daha iyi? Asl\u0131nda burada temel konu pazarlama kampanyalar\u0131nda k\u0131sa vadeli sat\u0131\u015f hedefleriyle uzun vadeli marka in\u015fa etme hedeflerinin aras\u0131nda do\u011fru dengeyi olu\u015fturabilmek.\n\nGoogle ve Amazon gibi teknoloji devleri bile geni\u015f tabanl\u0131 TV kampanyalar\u0131 yap\u0131yor. Ellerinde milyonlarca kullan\u0131c\u0131ya ait devasa veriler bulunan bu \u015firketler bile hedefleme yerine daha geni\u015f kitlelere ula\u015fmak istiyorsa; kitle hedeflemenin ne \u00f6l\u00e7\u00fcde daralt\u0131l\u0131p daralt\u0131lmamas\u0131 gerekti\u011fi \u00fczerine tekrar d\u00fc\u015f\u00fcnmek gerekiyor.\n\nBunlar\u0131 d\u00fc\u015f\u00fcn\u00fcrken elbette \u015fu konuyu da g\u00f6zden ka\u00e7\u0131rmamal\u0131y\u0131z. Yine James Brooks\u2019un verdi\u011fi \u00f6rne\u011fe g\u00f6re dijital ortamda Noel Baba reklamlar\u0131yla ilgilenen kitle, nikotin sak\u0131zlar\u0131yla ortalaman\u0131n 355 kat \u00fczerinde ilgileniyor. Mad Men dizisini takip eden kitle, mutfak e\u015fyas\u0131 \u00fcreten Williams-Sonoma markas\u0131yla da ilgileniyor. Ciddi bir nikotin sak\u0131z\u0131 veya mutfak e\u015fyas\u0131 sat\u0131n alma ger\u00e7ekle\u015fmedikten sonra bu korelasyonlar\u0131n herhangi bir anlam\u0131 olmad\u0131\u011f\u0131 ger\u00e7e\u011fini de masan\u0131n \u00fcst\u00fcnde tutmak gerek.\n\nB\u00fct\u00fcn bu arg\u00fcmanlar\u0131 bir arada de\u011ferlendirince, ge\u00e7mi\u015fe nazaran bug\u00fcn\u00fcn fragmante pazarlama ve reklam d\u00fcnyas\u0131nda b\u00fcy\u00fck i\u015fler yapabilmek i\u00e7in f\u0131rsatlar\u0131n say\u0131s\u0131 \u00e7ok daha fazla. Marka bilinirli\u011fini art\u0131rma hedefiyle sat\u0131\u015f hedefleri aras\u0131nda do\u011fru dengeyi yaratmak, pazarlama profesyonellerinin \u00f6n\u00fcm\u00fczdeki d\u00f6nemde kar\u015f\u0131la\u015facaklar\u0131 s\u0131namalardan biri bu olacak gibi g\u00f6r\u00fcn\u00fcyor.",
    "keywords": [
        "geni\u015f",
        "bu",
        "veya",
        "marka",
        "bo\u015fa",
        "gidiyor",
        "ger\u00e7ekten",
        "daha",
        "yoluyla",
        "m\u0131",
        "giden",
        "bir",
        "ve",
        "sat\u0131n",
        "\u00f6nemli",
        "g\u00f6sterimler"
    ],
    "meta_keywords": [
        "Haymi Behar",
        "dijital reklam",
        "reklam hedefleme",
        "geni\u015f \u00f6l\u00e7ekli sat\u0131n alma",
        "overtargeting",
        "kitle hedefleme"
    ],
    "publish_date": null,
    "summary": "15.05.2018 Sal\u0131 | 12:02Dijital pazarlamada verimlili\u011fi ki\u015fiselle\u015ftirmenin \u00f6tesinde gran\u00fcler, mikro seviyede hedeflemeyle e\u015f tutmak, teoride \u00e7ok mant\u0131kl\u0131 g\u00f6r\u00fcnse de pratikte i\u015fler asl\u0131nda \u00f6yle y\u00fcr\u00fcm\u00fcyor.\nBu tart\u0131\u015fmada temel soru reklam\u0131n\u0131 yapaca\u011f\u0131n\u0131z \u00fcr\u00fcn\u00fcn\u00fcz\u00fc veya hizmetinizi asla sat\u0131n almayacak bir kitleyi hedeflemek ne kadar verimli olabilir?\nSekt\u00f6r\u00fcn hakl\u0131 bir kayg\u0131s\u0131 olan sahtecili\u011fi (ad fraud) bir kenarda tutarsak reklam hedeflemelerinde ki\u015fiselle\u015ftirmenin fayda ve zararlar\u0131n\u0131, markan\u0131n k\u0131sa d\u00f6nemli sat\u0131\u015f ve uzun d\u00f6nemli marka in\u015fa etme hedeflerini birlikte d\u00fc\u015f\u00fcnerek tart\u0131\u015fmam\u0131z gerek.\nDijital pazarlamada g\u00f6zden ka\u00e7an bir nokta oldu\u011funu d\u00fc\u015f\u00fcn\u00fcyorum.\nSekt\u00f6rde \u201ca\u015f\u0131r\u0131/fazla hedefleme\u201d olarak tabir edebilece\u011fimiz \u2018overtargeting\u2019 reklamlar\u0131, \u00e7\u00f6pe at\u0131lan b\u00fct\u00e7e olarak g\u00f6ren sekt\u00f6r profesyonelleri olsa da bu harcamalar\u0131n daha geni\u015f kitlelere ula\u015fmakta olumlu etkileri oldu\u011funu d\u00fc\u015f\u00fcn\u00fcyorum.\nTelevizyondan \u00f6rnek verecek olursak mesela 30 saniyelik bir Super Bowl reklam\u0131 i\u00e7in kim 5 milyon dolar \u00f6derdi ki?\nBu g\u00f6r\u00fc\u015f\u00fc destekleyen arg\u00fcmanlar\u0131 GlassView\u2019in CEO\u2019su James Brooks\u2019un makalesinden aktaray\u0131m.\n\u00d6ncelikle tan\u0131t\u0131m\u0131n\u0131z\u0131 g\u00f6ren insanlar\u0131n birbiriyle konu\u015fmas\u0131 olduk\u00e7a \u00f6nemli.\n\u00d6rne\u011fin ABD\u2019lilerin %80\u2019i bir \u00fcr\u00fcn\u00fc sat\u0131n al\u0131rken referans noktas\u0131 ar\u0131yor.\nYine ABD\u2019li t\u00fcketicilerin neredeyse %67\u2019si bir \u00fcr\u00fcn sat\u0131n ald\u0131ktan sonra, \u00fcr\u00fcne dair g\u00f6r\u00fc\u015flerini arkada\u015flar\u0131, ailesi veya sosyal a\u011flar yoluyla yay\u0131yor.\nBurada alt\u0131 \u00e7izilmesi gereken \u00f6nemli bir konu asl\u0131nda \u00fcr\u00fcn\u00fcn veya hizmetin medya yoluyla duyurulmas\u0131.\n\u0130nsanlar\u0131n \u00e7o\u011fu yeni marka ve \u00fcr\u00fcnlerden ana ak\u0131m medya yoluyla haberdar oluyor.\nBunun d\u0131\u015f\u0131nda arama motorlar\u0131, kullan\u0131c\u0131 yorumlar\u0131 ve forumlar, t\u00fcketicilerin haberdar olmas\u0131 i\u00e7in en etkili yollar olarak \u00f6n plana \u00e7\u0131k\u0131yor.\n\u0130\u015fin maliyet k\u0131sm\u0131na gelirsek geni\u015f \u00f6l\u00e7ekli sat\u0131n almalar, kullan\u0131c\u0131 hedeflemeli sat\u0131n almalara oranla birim fiyat baz\u0131nda daha az maliyetlidir.\nKullan\u0131c\u0131 hedeflemeli sat\u0131n alman\u0131n g\u00f6r\u00fcn\u00fcr sebebi, olduk\u00e7a y\u00fcksek yat\u0131r\u0131m geri d\u00f6n\u00fc\u015f\u00fc (ROI) \u00fcretiyor olmas\u0131d\u0131r.\nBununla birlikte hedefleme kriterleri artt\u0131k\u00e7a envanter k\u00fc\u00e7\u00fcl\u00fcr ve sat\u0131n alma b\u00fct\u00e7esi de artar.\n1 milyon TL b\u00fct\u00e7eli bir reklam\u0131n 10 milyon ki\u015fiye ula\u015fmas\u0131 ve 500 bin ki\u015finin ger\u00e7ekten ilgilenmesi mi yoksa ayn\u0131 b\u00fct\u00e7eyle ger\u00e7ekten ilgilenen 300 bin ki\u015finin hedeflenmesi mi daha \u00f6nemli?\nSizce hangisi daha iyi?\nAsl\u0131nda burada temel konu pazarlama kampanyalar\u0131nda k\u0131sa vadeli sat\u0131\u015f hedefleriyle uzun vadeli marka in\u015fa etme hedeflerinin aras\u0131nda do\u011fru dengeyi olu\u015fturabilmek.\nGoogle ve Amazon gibi teknoloji devleri bile geni\u015f tabanl\u0131 TV kampanyalar\u0131 yap\u0131yor.\nEllerinde milyonlarca kullan\u0131c\u0131ya ait devasa veriler bulunan bu \u015firketler bile hedefleme yerine daha geni\u015f kitlelere ula\u015fmak istiyorsa; kitle hedeflemenin ne \u00f6l\u00e7\u00fcde daralt\u0131l\u0131p daralt\u0131lmamas\u0131 gerekti\u011fi \u00fczerine tekrar d\u00fc\u015f\u00fcnmek gerekiyor.\nBunlar\u0131 d\u00fc\u015f\u00fcn\u00fcrken elbette \u015fu konuyu da g\u00f6zden ka\u00e7\u0131rmamal\u0131y\u0131z.\nYine James Brooks\u2019un verdi\u011fi \u00f6rne\u011fe g\u00f6re dijital ortamda Noel Baba reklamlar\u0131yla ilgilenen kitle, nikotin sak\u0131zlar\u0131yla ortalaman\u0131n 355 kat \u00fczerinde ilgileniyor.\nMad Men dizisini takip eden kitle, mutfak e\u015fyas\u0131 \u00fcreten Williams-Sonoma markas\u0131yla da ilgileniyor.\nCiddi bir nikotin sak\u0131z\u0131 veya mutfak e\u015fyas\u0131 sat\u0131n alma ger\u00e7ekle\u015fmedikten sonra bu korelasyonlar\u0131n herhangi bir anlam\u0131 olmad\u0131\u011f\u0131 ger\u00e7e\u011fini de masan\u0131n \u00fcst\u00fcnde tutmak gerek.\nB\u00fct\u00fcn bu arg\u00fcmanlar\u0131 bir arada de\u011ferlendirince, ge\u00e7mi\u015fe nazaran bug\u00fcn\u00fcn fragmante pazarlama ve reklam d\u00fcnyas\u0131nda b\u00fcy\u00fck i\u015fler yapabilmek i\u00e7in f\u0131rsatlar\u0131n say\u0131s\u0131 \u00e7ok daha fazla.\nMarka bilinirli\u011fini art\u0131rma hedefiyle sat\u0131\u015f hedefleri aras\u0131nda do\u011fru dengeyi yaratmak, pazarlama profesyonellerinin \u00f6n\u00fcm\u00fczdeki d\u00f6nemde kar\u015f\u0131la\u015facaklar\u0131 s\u0131namalardan biri bu olacak gibi g\u00f6r\u00fcn\u00fcyor.",
    "article_html": "",
    "meta_description": "Son birka\u00e7 y\u0131ld\u0131r dijital pazarlama ve reklam profesyonellerinin g\u00fcndeminde neredeyse ki\u015fiselle\u015ftirilmi\u015f reklam hedeflemesi yapmak, b\u00fct\u00e7enin verimli kullan\u0131lmas\u0131 ve bo\u015fa gitme kayg\u0131s\u0131 geliyor. Peki bo\u015fa gitti\u011fi d\u00fc\u015f\u00fcn\u00fclen g\u00f6sterimler ger\u00e7ekten de bo\u015fa m\u0131 gidiyor?",
    "meta_lang": "tr"
}