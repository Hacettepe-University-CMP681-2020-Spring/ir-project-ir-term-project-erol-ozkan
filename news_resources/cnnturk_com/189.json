{
    "article_id": "ac7e2a19d5a827c57f8123a403a70f86.1590265839.6664646",
    "title": "\u201cBelki de bir g\u00fcn biz Tartuffe olaca\u011f\u0131z\u201d",
    "authors": [],
    "canonical_link": "https://www.cnnturk.com/kultur-sanat/belki-de-bir-gun-biz-tartuffe-olacagiz",
    "url": "http://cnnturk.com/kultur-sanat/belki-de-bir-gun-biz-tartuffe-olacagiz",
    "top_img": "https://i2.cnnturk.com/i/cnnturk/75/0x0/5e5e5ef717aca91eac46b6aa.jpg",
    "meta_img": "https://i2.cnnturk.com/i/cnnturk/75/0x0/5e5e5ef717aca91eac46b6aa.jpg",
    "movies": [],
    "text": "\u201cSabah bug\u00fcn i\u00e7erisinde zaten mevcut, ancak yine de zarars\u0131z olarak g\u00f6r\u00fcn\u00fcyor; kendisini tan\u0131d\u0131klar\u0131n arkas\u0131na saklam\u0131\u015f ve oradan kendisini g\u00f6steriyor. Gelecek, \u015fu andan tamamen ayr\u0131lm\u0131\u015f bir \u00fctopya de\u011fil; gelecek zaten ba\u015flad\u0131. Ancak zaman\u0131nda fark edilirse h\u00e2l\u00e2 de\u011fi\u015ftirilebilir. Gelecek hakk\u0131nda konu\u015furken her insan, muhtemelen endi\u015fe verici bir katk\u0131da bulunabilir. Ka\u00e7\u0131n\u0131lmaz ekonomik, sosyal, siyasi k\u0131s\u0131tlamalar\u0131n bulundu\u011funa dair her yerde var olan iddia, mevcut ger\u00e7ekli\u011fi korkutan ve itaatk\u00e2r bir \u015fey gibi g\u00f6sterir. Bu ko\u015fullar alt\u0131nda bireysel eylem i\u00e7in \u00f6znel do\u011fum noktas\u0131 mecburiyete tabidir. Ger\u00e7ek d\u0131\u015f\u0131nda katlan\u0131lacak hi\u00e7bir \u015fey kalmam\u0131\u015ft\u0131r. Ancak, bir \u00e7\u0131k\u0131\u015f yolunun \u00f6zlemi b\u00fcy\u00fcr, hayaller \u00f6nem kazan\u0131r, d\u00fcnyadaki bir imk\u00e2ns\u0131zl\u0131k noktas\u0131 olan bir \u00fctopya aran\u0131r. Bununla birlikte, bir \u00fctopya olarak insanl\u0131\u011f\u0131n bir par\u00e7as\u0131 gibi g\u00f6r\u00fcnen \u015fey, bir ba\u015fka a\u00e7\u0131dan distopyaya aittir.\u201d\n\n\u00c7o\u011funlukla n\u00fckleer silahlarla ilgili konularda yazan Avusturyal\u0131 yazar, gazeteci ve f\u00fct\u00fcrolog Robert Jungk\u2019\u0131n 1952\u2019de yazd\u0131\u011f\u0131 bu metin, asl\u0131nda bug\u00fcn i\u00e7inde bulundu\u011fumuz yahut bize sunulan \u2018ya\u015fam paketi\u2019ni daha bir net ifade ediyor gibi\u2026 Platon, Thomas More, T. Campanella ya da Francis Bacon\u2019un \u00fctopyas\u0131 m\u0131, yoksa Aldous Huxley ve George Orwell\u2019in distopyas\u0131 m\u0131? Ya da di\u011fer bir \u015f\u0131k \u2018hi\u00e7biri\u2019\u2026 \u0130zninizle, mevzumuza Planet Earth, Life, Africa gibi \u00f6nemli BBC belgesellerinin yarat\u0131c\u0131s\u0131, anlat\u0131c\u0131s\u0131 ve do\u011fa bilimci, 92 ya\u015f\u0131nda (Nisan\u2019da sekiz b\u00f6l\u00fcml\u00fck birinci sezonu yay\u0131nlanan Our Planet isimli belgeselin \u00e7al\u0131\u015fmalar\u0131n\u0131 s\u00fcrd\u00fcren) Sir unvanl\u0131 David Attenborough\u2019un s\u00f6z\u00fcyle ba\u011flanmak istiyorum: \u201c\u0130nsan bu d\u00fcnyan\u0131n vebas\u0131d\u0131r.\u201d\n\nFrans\u0131zca\u2019da ikiy\u00fczl\u00fc ya da sahtek\u00e2r\u0131n e\u015fanlaml\u0131s\u0131 olan \u201cTartuffe\u201d bug\u00fcnk\u00fc r\u00f6portaj\u0131n mimar\u0131. Hani, \u015fu vaktiyle ki takvimler 1664 y\u0131l\u0131n\u0131 g\u00f6steriyorken, iki kez yasaklananarak revizyon yiyen ve \u00fc\u00e7\u00fcnc\u00fcs\u00fcnde sahnelenebilen Moliere\u2019in \u201cLe Tartuffe, ou I'Imposteur\u201d adl\u0131 be\u015f perdelik tiyatro oyunu. Bu arada, T\u00fcrkiye edebiyat\u0131nda ilk terc\u00fcme eserlerden biri kendisi. T\u00fcrk\u00e7e terc\u00fcmelerinin isimleri: Tart\u00fcf, 1876; Riyan\u0131n Encam\u0131, 1881; Tartuffe, 1944\u2026\n\nBu defa Mam\u2019Art Tiyatro\u2019nun yorumuyla ve meram\u0131yla kar\u015f\u0131m\u0131zda \u201cTartuffe / Y\u00fczs\u00fcz\u201d\u2026 \u201cAldatanlar\u0131n g\u00f6z\u00fc d\u00f6nm\u00fc\u015ft\u00fc de d\u00fc\u015f\u00fcnd\u00fck m\u00fc hi\u00e7 aldananlar p\u00fcr-i pak m\u0131yd\u0131?\u201d diye soran ekipten, Mam\u2019Art Tiyatro\u2019nun kurucusu, \u015fahs\u0131na m\u00fcnhas\u0131r enerjisinin hastas\u0131 oldu\u011fumuz tiyatrocu Feri Baycu G\u00fcler; \u201cHayvan \u00c7iftli\u011fi\u201d, \u201cKran Resimleri\u201d, \u201cYanl\u0131\u015fl\u0131klar Komediyas\u0131\u201d, \u201cBir Baba Hamlet\u201d ve \u201cMe\u00e7hul Pa\u015fa\u201d gibi oyunlarla bellekleri temize \u00e7eken, ba\u015far\u0131l\u0131 y\u00f6netmen Emrah Eren ve insan\u0131 iyi eden oyunculu\u011funun yan\u0131nda, s\u00f6z yazar\u0131, besteci ve m\u00fczisyen kimli\u011fiyle de dikkat kesildi\u011fimiz (bilahare \u2018En Uzak Yak\u0131n\u2019 alb\u00fcm\u00fcn\u00fc dinleyiniz) Goncag\u00fcl Sunar ile biraraya geldik\u2026.\n\nR\u00f6portaja ge\u00e7meden evvel sahne arkas\u0131 emek\u00e7ilerine selamlar diyerek verelim reverans\u0131m\u0131z\u0131: Uyarlayan Irmak Bah\u00e7eci, y\u00f6netmen yard\u0131mc\u0131s\u0131 Zeynep Yaz\u0131c\u0131o\u011flu, oyuncular Beyti Engin (Tartuffe), Fatih Al (Orgon), Feri Baycu G\u00fcler (Dorine), Goncag\u00fcl Sunar (Elmire), Cemil B\u00fcy\u00fckd\u00f6\u011ferli (Cleante), Sefa Tanto\u011flu (Damis), Sevi Demir\u00e7ivi (Marianne), Ziver Arma\u011fan A\u00e7\u0131l (Valere). M\u00fczik Tolga \u00c7ebi, dekor tasar\u0131m\u0131 Melih Karakurt, kost\u00fcm tasar\u0131m\u0131 Sad\u0131k K\u0131z\u0131la\u011fa\u00e7, \u0131\u015f\u0131k tasar\u0131m\u0131 Yakup \u00c7art\u0131k, hareket d\u00fczeni Utku Demirkaya, \u015fark\u0131 s\u00f6zleri Faruk \u00dcst\u00fcn\u2026\n\n\u201cSabun k\u00f6p\u00fc\u011f\u00fc gibi oyunlar y\u00f6netmedim\u201d\n\n* \u201cSanat\u0131 siyasetten, felsefeden, ideolojiden ay\u0131rmak \u00e7ok tehlikeli... Sanat di\u011ferlerinden ar\u0131nd\u0131r\u0131lm\u0131\u015f, saf ve temiz kalabilir mi? Sanat kirlidir, bozuktur. Saf ve temiz sanat olamaz, \u00e7\u00fcnk\u00fc sanat ya\u015fama kuvvetli ba\u011flarla ba\u011fl\u0131d\u0131r\u201d diyor Dairo Fo\u2026 Yaz\u0131ld\u0131\u011f\u0131 d\u00f6nemin \u015fartlar\u0131n\u0131 d\u00fc\u015f\u00fcn\u00fcrsek \u201cTartuffe\u201d de her devir hislerimize terc\u00fcman olanlardan ve Dario Fo\u2019nun c\u00fcmlelerine selam \u00e7akmam\u0131z\u0131 sal\u0131k veriyor adeta. Sizin metinle kar\u015f\u0131la\u015fman\u0131zdaki hissiyat\u0131n\u0131z\u0131 \u00f6\u011frenebilir miyiz?\n\nEmrah Eren: Daha \u00f6nce sahneledi\u011fim oyunlara bakt\u0131\u011f\u0131mda da, hi\u00e7bir zaman sabun k\u00f6p\u00fc\u011f\u00fc gibi oyunlar y\u00f6netmedim. Meselesi ve derdi olan metinler, i\u015fler se\u00e7tim. Dolay\u0131s\u0131yla Dario Fo\u2019nun s\u00f6z\u00fcne paralel y\u00fcr\u00fcyen bir tiyatro mesaim oldu hep. \u201cTartuffe / Y\u00fczs\u00fcz\u201d de benim i\u00e7in s\u00fcrpriz bir \u015fey de\u011fildi: \u201cTartuffe\u201d\u00fcn fikirleri, 2004\u2019te kafamda olu\u015fmaya ba\u015flam\u0131\u015ft\u0131, hatta \u015fu an sahnede g\u00f6rd\u00fc\u011f\u00fcn\u00fcz dekor tasar\u0131m\u0131 da kafamdakiyle ayn\u0131yd\u0131.\n\nGoncag\u00fcl Sunar: \u201cTartuffe\u201d bildi\u011fim bir metin de\u011fildi. A\u00e7\u0131k\u00e7as\u0131 oyun \u015fekillenene kadar da hikayeye mesafeliydim. Zira oyunda da dedi\u011fi gibi \u201colaylar Fransa\u2019da ge\u00e7iyor!\u201ddu. \u201cBakal\u0131m nas\u0131l olacak?\u201d gibi sakin bir yerden bakt\u0131m metne. Fakat, Moliere\u2019in 1600\u2019lerin ortas\u0131nda yazd\u0131\u011f\u0131 mevzu, g\u00fcn\u00fcm\u00fczde de h\u00e2l\u00e2 insanlar\u0131 g\u00fcld\u00fcr\u00fcp, d\u00fc\u015f\u00fcnd\u00fcrebiliyor. Bak\u0131nca bu kadar da basit bir durum var ortada. Ama Mam\u2019Art\u2019ta hangi oyunda rol ald\u0131msa biliyordum ki g\u00fczel bir yolculuk olacakt\u0131 bu, \u00f6yle de oldu.\n\n\u00b7 Sizi ilk defa b\u00f6ylesi bir klasik komedide g\u00f6r\u00fcyoruz, tariflemenizi istesek kar\u015f\u0131l\u0131\u011f\u0131 ne olur?\n\nGoncag\u00fcl Sunar: Kendini, y\u00f6netmenin d\u00fcnyas\u0131na b\u0131rakmay\u0131 seven ve bir b\u00fct\u00fcn\u00fcn par\u00e7as\u0131 olmay\u0131 isteyen bir oyuncu olarak, bug\u00fcne kadar yapt\u0131\u011f\u0131m her i\u015ften, yeni bir \u015feyler \u00f6\u011frendim. Bu y\u0131l da Emrah\u2019\u0131n d\u00fcnyas\u0131n\u0131 tecr\u00fcbe ediyorum. Bu tarz klasik bir komediyi ilk kez kendimde de \u00e7\u0131karmaya \u00e7al\u0131\u015f\u0131yorum. H\u00e2l\u00e2 da tam olarak oturtamam\u0131\u015f\u0131m gibi geliyor. Role \u00e7al\u0131\u015f\u0131rken, bazen zorland\u0131\u011f\u0131m oluyor, \u00e7\u00fcnk\u00fc s\u00fcrekli dinamik olmak gerekiyor. Fakat \u00e7ok keyif ald\u0131\u011f\u0131m\u0131 belirtmeliyim. S\u00fcrekli bir hikayenin i\u00e7inde olmak, onu ya\u015famak, beni mesle\u011fe yeni ba\u015flam\u0131\u015f\u0131m gibi heyecanland\u0131r\u0131yor.\n\n\u00b7Devasa peru\u011fuyla adeta karakter \u00f6zelliklerini d\u0131\u015fa vuran Elmire i\u00e7in ne s\u00f6ylemek istersiniz?\n\nGocag\u00fcl Sunar: Elmire\u2019e bakt\u0131\u011f\u0131mda, bu karakter \u00f6zelliklerinin \u00e7ok da uzaklara d\u00fc\u015fmedi\u011fini g\u00f6r\u00fcyorum. Etraf\u0131m\u0131zda pek \u00e7ok \u201cElmireler\u201d oldu\u011funu d\u00fc\u015f\u00fcn\u00fcyorum; s\u0131n\u0131fsal kodlama yaparak \u2018alt s\u0131n\u0131f\u2019 dedi\u011fi bir kesimi hor g\u00f6rme, hi\u00e7bir \u015fekilde empati kuramama ve ele\u015ftiriyi hi\u00e7 b\u0131rakmad\u0131\u011f\u0131 halde, var olan konforundan da vazge\u00e7meme. Tuhaft\u0131r, en \u00e7ok korktuklar\u0131 da bu konforu kaybetmek.\n\n\u201cArt\u0131k bir Robin Hood yok\u201d\n\n\u00b7 2004\u2019ten bug\u00fcne, bunca y\u0131l neden beklediniz ya da beklemenizi sal\u0131k veren neydi?\n\nEmrah Eren: Ben, \u201czaman, zemin, zuhur\u201d \u00fc\u00e7lemesine inan\u0131r\u0131m. \u0130ki defa denememiz oldu. K\u0131smet 15 y\u0131l sonra imi\u015f. Irmak Bah\u00e7eci vas\u0131tas\u0131yla Feri (Baycu G\u00fcler) ile bulu\u015ftuk. Feri de, \u201cKafamda Tartuffe yapma fikrim var ve seninle yapmak istiyorum\u201d dedi. \u201cBenimle yapmazsan, B Plan\u0131\u2019n nedir?\u201d dedi\u011fimde s\u00f6yledi\u011fi, \u201cO zaman yapmayaca\u011f\u0131m.\u201d Bunu duymak keyifli, fakat bir yan\u0131yla da b\u00fcy\u00fck sorumluluk.\n\n\u00b7\u201cTartuffe\u201d\u00fc Donald Trump ve Harvey Weinstein\u2019\u0131n ABD\u2019sine ta\u015f\u0131yarak sahneleyen ve b\u00fcy\u00fck ses getiren \u0130ngiliz oyun yazar\u0131, senarist, film y\u00f6netmeni Sir Christopher James Hampton da, \u201cM\u00fckemmel bir oyunun i\u015fareti her zaman her \u00e7a\u011fa uyarlanabilmesidir\u201d diyor. Hampton, eserdeki Orgon\u2019u Hollywood st\u00fcdyosu sat\u0131n alan bir Frans\u0131z film yap\u0131mc\u0131s\u0131na d\u00f6n\u00fc\u015ft\u00fcrm\u00fc\u015f ve film patronlar\u0131n\u0131n cinsel tacizlerini oyuna yans\u0131tm\u0131\u015f. Sizde de \u2018kurban\u2019 ve \u2018cellat\u2019 rollerinin de\u011fi\u015fti\u011fini g\u00f6r\u00fcyoruz. Bu de\u011fi\u015fime gitme hemhalinizi anlat\u0131r m\u0131s\u0131n\u0131z?\n\nFeri Baycu G\u00fcler: \u201cTartuffe\u201d okul oyunumdu ve orada da Dorine\u2019i oynam\u0131\u015ft\u0131m. Bir g\u00fcn tiyatrom olursa yapmak istedi\u011fim oyunlardand\u0131 ve o vakitlerde de, bu hikayenin Moliere\u2019in yazd\u0131\u011f\u0131 \u015fekilde bitmesinin do\u011fru olmad\u0131\u011f\u0131n\u0131 d\u00fc\u015f\u00fcn\u00fcyordum. Bu anlam\u0131yla bizim oynad\u0131\u011f\u0131m\u0131z son, i\u00e7ime sinen oldu. Oyunlarda y\u00f6nlendirmekten \u00e7ok ho\u015flanan bir tiyatrocu de\u011filim, ama Emrah ile \u015fu konu\u015fmay\u0131 yapt\u0131\u011f\u0131m\u0131z\u0131 biliyorum: \u201cFinal b\u00f6yle olmamal\u0131!\u201d Biz, bir modernizasyon yapaca\u011f\u0131m\u0131z\u0131 biliyorduk ama modernizasyon demek, g\u00fcn\u00fcm\u00fcze \u00e7ekmek de\u011fil. \u201cZamans\u0131z\u201d bir hikayeden bahsediyorum\u2026\n\nEmrah Eren: A\u00e7\u0131k\u00e7as\u0131 orijinal metnin, kurban\u0131 Orgon ve su\u00e7luyu da Tartuffe\u2019\u00fc g\u00f6stermesi ve aileyi de nerdeyse \u201cp\u00fcr\u00fc pak\u201d bir \u015fekilde ifade etmesi beni mutsuz ediyordu. Irmak ile kar\u015f\u0131l\u0131kl\u0131 \u00e7al\u0131\u015fmalar sonucunda aileyi, \u201cSiz b\u00f6yle olmasayd\u0131n\u0131z, ba\u015f\u0131n\u0131za da Tartuffe gelmezdi\u201d noktas\u0131na eri\u015ftirmek istedik.\n\n\u00b7Modernizasyondan kast\u0131n\u0131z nedir?\n\nGoncag\u00fcl Sunar: \u00d6yle bir oyunki her t\u00fcrl\u00fc yorumlayabilirsiniz. Bence, biz metni daha renkli ve m\u00fczikli yaparak daha \u00e7ekici bir hale getirdik.\n\nFeri Baycu G\u00fcler: G\u00fcn\u00fcm\u00fczde iyi insanlar\u0131 kurtaran bir kahraman oldu\u011funu d\u00fc\u015f\u00fcnm\u00fcyorum. \u0130nsanlar\u0131n kurtar\u0131c\u0131lar\u0131 yine kendileri. Art\u0131k bir Robin Hood yok, dolay\u0131s\u0131yla da etraf\u0131m\u0131zda \u00e7ok \u201cTartuffe\u201dler var. G\u00fcn\u00fcm\u00fcz konjonkt\u00fcr\u00fcnde bir s\u00f6z\u00fc ya da \u00f6nermesi yoksa, niye \u201cTartuffe\u201d yapal\u0131m? \u201cTartuffe\u201d\u00fcn y\u00fczlerce y\u0131l sonra da de\u011fi\u015fmeyip, binlerce y\u0131l sonra da de\u011fi\u015fmeyecek bir ger\u00e7ek olmas\u0131 hali, bence etkileyici. \u0130nsano\u011flu de\u011fi\u015fmedi\u011fi s\u00fcrece Tartuffe\u2019ler olacak ve belki de bir g\u00fcn, biz \u201cTartuffe\u201d olaca\u011f\u0131z, kimbilir!\n\n\u201cOrijinal final bizi tatmin etmedi\u201d\n\n\u00b7Moliere\u2019in eserleri genelde uzundur, bu a\u015famada sahnelemede g\u00fczerg\u00e2h\u0131n\u0131z\u0131 nas\u0131l belirlediniz ve ne gibi yorumlamalar getirdiniz?\n\nEmrah Eren: \u00d6zg\u00fcn metin hem uzundu hem de \u00e7ok fazla ikili sahnesi vard\u0131. Neredeyse t\u00fcm aile finalde bir araya geliyor. A\u00e7\u0131k\u00e7as\u0131, bunu tercih edebilen bir dramaturji kafam yok. \u00d6zellikle b\u00f6ylesi klasik metinlerde, bir \u015fey oluyorsa m\u00fcmk\u00fcn mertebe sahne \u00fcst\u00fcndeki herkesin tepki g\u00f6stermesi ve yolculu\u011funu o olan \u015fey \u00fczerinden y\u00fcr\u00fctmesi gerekti\u011fini d\u00fc\u015f\u00fcn\u00fcyorum. O y\u00fczden, \u00f6ncelikle metinde ikili ve \u00fc\u00e7l\u00fc sahneleri \u2018ansamble\u2019a d\u00f6n\u00fc\u015ft\u00fcrmekle ba\u015flad\u0131k. Ba\u015fta da s\u00f6yledi\u011fim gibi, a\u00e7\u0131k\u00e7as\u0131 Moliere\u2019in orijinal finali bizi tatmin etmedi: Kral gelir, Tartuffe\u2019\u00fc cezaland\u0131r\u0131r ve evi aileye geri verir. Bu \u00e7ok kolay bir \u00e7\u00f6z\u00fcm ve mutlu bir son. Halbuki mutlu sonu hak etmeyen de bir hikaye. O y\u00fczden de hikayeyi bir soru ile paslad\u0131k seyirciye. Tabii sonras\u0131 ne olur ve nas\u0131l s\u0131f\u0131rdan ba\u015flamak noktas\u0131na d\u00fc\u015ferler bilinmez!\n\n\u00b7Y\u00f6netmen olarak y\u0131llard\u0131r kafan\u0131zda yol alan bir oyundan bahsediyoruz. Peki, biz seyirciler kafan\u0131zdaki hikayeyi anlayabildik mi?\n\nEmrah Eren: \u0130zlemek istedi\u011fim oyunlar\u0131 yapmaya gayret ediyorum. \u00c7\u00fcnk\u00fc ben oyuncularla de\u011fil de seyirci ile meslekta\u015f oldu\u011fumu d\u00fc\u015f\u00fcn\u00fcyorum. Ve iyi bir izleyici oldu\u011fumu d\u00fc\u015f\u00fcn\u00fcyorum. Bir i\u015fe yakla\u015f\u0131rken de \u2018kendimin izlemek istedi\u011fi oyunlar\u2019 alg\u0131s\u0131, bir zemin sa\u011fl\u0131yor bence ve seyirci her zaman anl\u0131yor. Bu \u00fclke tiyatrosu, seyirciye anlam\u0131yor demeyi b\u0131rakal\u0131 galiba 10-15 y\u0131l oldu. \u00c7\u00fcnk\u00fc samimiyeti \u00f6\u011frendi ve bu samimiyeti ke\u015ffettik\u00e7e, hem oyuncular hem y\u00f6netmen hem de seyrici daha bir ba\u011f kurdu.\n\n\u2022Aternatif sahnelerin bunda etkisi yads\u0131namaz, san\u0131r\u0131m siz de b\u00f6yle d\u00fc\u015f\u00fcn\u00fcyorsunuz?\n\nEmrah Eren: Kesinlikle. Bir de bence y\u00f6netmenin i\u015fi yok tiyatroda. Tiyatro dedi\u011finiz \u015fey \u00fc\u00e7 \u015feyden olu\u015fur: seyirci, oyuncu ve mekan... Ama y\u00f6netmenin, oyuncunun anlatt\u0131\u011f\u0131yla seyiricinin alg\u0131lamas\u0131 aras\u0131ndaki yolculuktan \u00e7ekilmesi laz\u0131m. \u201c\u0130yi bir oyun\u201dda total bir ba\u015far\u0131 tutturmal\u0131, \u00e7\u00fcnk\u00fc seyirci total izliyor. Bazen, rejis\u00f6r bir \u00e7ekil aradan da oyunu izleyelim dedi\u011fim oyunlar oluyor. \u0130\u015fte \u201cTartuffe\u201d de bunlar\u0131n olmamas\u0131na gayret ettik.\n\n\u201cHi\u00e7 kimse sevgisinde samimi de\u011fil\u201d\n\n\u00b7Bug\u00fcn pek \u00e7ok \u00fclkede kar\u015f\u0131l\u0131k bulan bir hikayeden bahsediyoruz. Bu a\u015famada pek \u00e7ok insan gibi ben de t\u0131kan\u0131p kal\u0131yorum. \u015e\u00f6yle ki, bu kadar yaz\u0131p, \u00e7izip, s\u00f6yledi\u011fimiz hatta \u00f6l\u00e7\u00fcmlemeyi yapt\u0131\u011f\u0131m\u0131z yerden, neden d\u00f6n\u00fc\u015femiyoruz, y\u00fczle\u015femiyoruz, \u00f6zde tercih mi etmiyoruz iyile\u015fmeyi?\n\nFeri Baycu G\u00fcler: Tercih etmiyoruz. D\u00f6n\u00fc\u015fmek demek, bir bak\u0131ma kay\u0131plar silsilesi, yani sen bir \u015feye d\u00f6n\u00fc\u015ft\u00fc\u011f\u00fcnde, baz\u0131 \u015feyleri kaybetmeyi g\u00f6z almal\u0131s\u0131n. O kadar az\u0131m\u0131z kaybetmeyi g\u00f6ze al\u0131yoruz ki\u2026 Y\u00fczle\u015fme k\u0131sm\u0131nda ise, bence herkes y\u00fczle\u015fiyor. Ancak hi\u00e7 kimse konfor alan\u0131ndan \u00e7\u0131kmak istemiyor ya da asl\u0131nda i\u00e7ten i\u00e7e kendini ve durumu ya da yaratt\u0131\u011f\u0131 sistemi de\u011fi\u015ftirmeye g\u00fcc\u00fc veya hali yok.\n\nGoncag\u00fcl Sunar: Bence, T\u00fcrkiye\u2019de y\u00fczde 20\u2019lik bir kitlenin alg\u0131s\u0131 giderek daha da a\u00e7\u0131l\u0131yor. Baz\u0131lar\u0131n\u0131n ise \u00e7ok kemikle\u015fmi\u015f ve klikle\u015fmi\u015f d\u00fc\u015f\u00fcnce yap\u0131s\u0131 var. Ben ne yaz\u0131k ki \u2018iyile\u015fme\u2019 halinden umutlu de\u011filim. Bunun da getirdi\u011fi s\u00fcre\u00e7 \u015f\u00f6yle: Biraz kendi i\u00e7ine kapanma, mutsuz olma, idare ederek ya\u015fama gibi bir d\u00fcrt\u00fcye sokuyor insan\u0131. Sanki t\u00fcm bunlar\u0131n i\u00e7inde ya\u015fay\u0131p gidiyoruz gibi...\n\n\u00b7Oyunda \u015fark\u0131da diyor ya, \u201cBir \u00f6m\u00fcr aldanarak ge\u00e7iyor / Asl\u0131nda bize m\u00fcstahak...\u201d birer c\u00fcmle ile bize ne m\u00fcstahak?\n\nFeri Baycu G\u00fcler: Konfor alanlar\u0131m\u0131zdan \u00e7\u0131kmad\u0131\u011f\u0131m\u0131z s\u00fcrece bize her \u015fey m\u00fcstahak. Bu sadece politik bir \u015fey de\u011fil, insan olma meselesi. Mesela, sosyal a\u011flar\u0131n bu kadar g\u00fc\u00e7l\u00fc oldu\u011fu d\u00fcnya d\u00fczeninde, iki g\u00fcn sonra k\u00fc\u00e7\u00fck bir \u00e7ocu\u011fun ya da bir kad\u0131n\u0131n \u00f6ld\u00fcr\u00fclmesi unutulabiliyor. Bu d\u00fcnyaya \u00e7ocuk yeti\u015ftiren bir anneyim, buradan bak\u0131nca dayan\u0131lamaz bir hal. Tek c\u00fcmleyle olmad\u0131 ama, ba\u015f\u0131m\u0131za ne geliyorsa m\u00fcstahak.\n\nGoncag\u00fcl Sunar: Ya\u015fad\u0131\u011f\u0131m\u0131z co\u011frafyada insanlar biraz da itaatk\u00e2r olmay\u0131 seviyor. Dolay\u0131s\u0131yla \u00e7o\u011fu ki\u015fi de \u201caman, bize bir \u015fey olmas\u0131n\u201d, \u201caman, biz susal\u0131m\u201d diyebiliyor. Bu co\u011frafyan\u0131n ge\u00e7mi\u015fine bakt\u0131\u011f\u0131m\u0131zda da neden \u201csusal\u0131m\u201d dediklerini \u00e7ok da garipsememek laz\u0131m. Bir s\u00fcre sonra o k\u0131zd\u0131\u011f\u0131n ve belki de anlamad\u0131\u011f\u0131n ki\u015filerden biri de sen olabiliyorsun. O zaman su\u00e7lay\u0131c\u0131 olmak da bo\u015fa d\u00fc\u015febiliyor. Fakat ya\u015fanan bunca \u015feye ra\u011fmen, bu kadar kolaysa unutmak, o zaman bize m\u00fcstahak.\n\n\u00b7Metni okuma, prova ve sahneleme s\u00fcrecinde fonda ne vard\u0131?\n\nEmrah Eren: Fonumda olan kelime \u2018m\u00fcstahak\u2019t\u0131. 2004\u2019ten 2019\u2019a kadar bu \u201cTartuffe\u201d yorumumu, su\u00e7lu - kurban ili\u015fkisini aileden yana yapt\u0131\u011f\u0131m i\u00e7in, fonda aileye m\u00fcstahak olma durumlar\u0131n\u0131 ara\u015ft\u0131rd\u0131m hep. Bu minvalde de aile i\u00e7indeki ili\u015fki bi\u00e7imleri \u00fczerinden \u201cdejenere olmu\u015f bir aile tablosu\u201d g\u00f6sterdik. \u00c7\u00fcnk\u00fc aile, toplum demek ve bu oyundaki aile sevgisinde bir sorun var, hi\u00e7 kimse sevgisinde samimi de\u011fil, t\u00fcm karakterler kendi \u00e7\u0131karlar\u0131 i\u00e7in sevgi g\u00f6steriyor.\n\nFeri Baycu G\u00fcler: Fonumda, bir s\u00fcre anlayamad\u0131\u011f\u0131m, metnin de klik karakteri olan Dorien vard\u0131. \u00c7\u00fcnk\u00fc metindeki Dorien, aileyle birlik, yard\u0131mseverken, biz ise tersine bir karakter ortaya \u00e7\u0131kard\u0131k. Sonras\u0131nda anlad\u0131m ki, aileye yard\u0131m etmesinin tek sebebi para\u2026 Mesele bir yan\u0131yla iyilik ve k\u00f6t\u00fcl\u00fck de de\u011fil; f\u0131rsat\u0131n\u0131 buldu\u011fu anda onu ezenleri, ezebilen birisi o da\u2026\n\nGoncag\u00fcl Sunar: S\u00f6zleri Faruk \u00dcst\u00fcn\u2019e, besteleri Tolga \u00c7ebi\u2019ye ait \u015fark\u0131lar fonumdayd\u0131. Provalarda kula\u011f\u0131mdaki \u2018Biz Kad\u0131nlar\u2019 \u015fark\u0131s\u0131yd\u0131.\n\n\u201cG\u00fclerken d\u00fc\u015f\u00fcnmek serbesttir\u201d\n\n\u00b7Klasik eserler sahnelemenin yan\u0131nda, m\u00fczikaller de T\u00fcrkiye tiyatrosunda hep bir mevzu ve bazen de abs\u00fcrt oluyor\u2026\n\nFeri Baycu G\u00fcler: Birincisi T\u00fcrkiye\u2019de \u015fark\u0131 s\u00f6yleyip, dans edebilen ve ayn\u0131 zamanda da iyi oyuncu ki\u015fi say\u0131s\u0131 az. Siz bir de bu i\u015fe gi\u015fesi olsun diye renkli isimleri koyuyorsan\u0131z, besteyle g\u00fcfte oturmayabilir. Bu anlamda \u201cTartuffe\u201ddeki m\u00fczikler, ustalar Tolga \u00c7ebi ve Faruk \u00dcst\u00fcn\u2019e emanetti. Kadroyu \u00e7ok iyi biliyorlard\u0131, bizlerin diline oturan \u015fark\u0131lar yapt\u0131lar. Emrah da o kadar biliyordu ki ne yapaca\u011f\u0131n\u0131, ekipteki kimseyi ikna etmesine gerek yoktu. Ba\u015f\u0131ndan beri alt\u0131n\u0131 \u00e7izerek s\u00f6yledi\u011fim, bu ekiple \u00e7ok \u015fansl\u0131yd\u0131m. Oyuncusundan sahne arkas\u0131ndaki emek\u00e7isine kadar hepsi \u00fczerimden b\u00fcy\u00fck y\u00fck ald\u0131lar. \u00d6zel tiyatrolarda pek de rastlanmayan \u015feylerden bahsediyorum.\n\n\u00b7Oynad\u0131\u011f\u0131n\u0131z karakterlerle ayn\u0131 masaya d\u00fc\u015fseniz, onlara ne s\u00f6ylemek isterdiniz?\n\nFeri Baycu G\u00fcler: \u201cL\u00fctfen, elini vicdan\u0131na koy ve \u00e7ek ve git\u201d derdim. Olmayaca\u011f\u0131n\u0131 biliyorum, \u00e7\u00fcnk\u00fc Dorine gibi karakterler bunu yapamaz de\u011fil, yapmaz.\n\nGoncag\u00fcl Sunar: \u201c\u00c7\u0131kar \u015fu peru\u011funu, kolyeni ve terk et \u015fu adam\u0131, git \u00e2\u015f\u0131k ol\u201d derdim.\n\nEmrah Eren: Orgon ve ailesine, \u201cAk\u0131ll\u0131 olun, uyan\u0131k olun!\u201d derdim, ama yine bildiklerini okurlard\u0131. \u201cTartuffe\u201de de, \u201cHelal olsun karde\u015fim, devam et\u201d derdim.\n\n\u00b7Seyirci bu oyuna neden gelsin?\n\nFeri Baycu G\u00fcler: Tabire caizse g\u00fcld\u00fcre g\u00fcld\u00fcre dokunduruyoruz. Bence, tiyatroda iyi bir \u015fey izlemek istiyorsan, ara\u015ft\u0131racaks\u0131n ve bazen iyiyi bazen de k\u00f6t\u00fcy\u00fc izleyeceksin. Zamanla izlediklerinle \u015fekillenecek tiyatro bak\u0131\u015f\u0131n da. \u00c7\u00fcnk\u00fc tiyatro \u00f6nemlidir, televizyon gibi de\u011fildir, \u00f6ncelikli olarak cehaletten kurtar\u0131r insan\u0131. \u0130kincisi ise \u201cTartuffe\u201d evet, \u00e7ok e\u011flenceli bir oyun, hatta ben \u2018g\u00fclerken d\u00fc\u015f\u00fcnmek serbesttir\u2019 diye de yazd\u0131m metne. Ama mesele \u201cTartuffe\u201de gelsinler de\u011fil; \u201cL\u00fctfen, tiyatroya gidin!\u201d. Bizlerin eme\u011fi i\u00e7in de\u011fil, kendinize bir hediye al\u0131n, spa\u2019dan daha etkili oldu\u011funa iddiaya girerim.",
    "keywords": [
        "\u00e7ok",
        "olaca\u011f\u0131z",
        "bu",
        "g\u00fcler",
        "g\u00fcn",
        "baycu",
        "tartuffe",
        "belki",
        "ve",
        "bir",
        "da",
        "gibi",
        "biz",
        "\u015fey"
    ],
    "meta_keywords": [
        "Moliere",
        "k\u00fclt\u00fcr",
        "sanat",
        "tiyatro"
    ],
    "publish_date": null,
    "summary": "Ka\u00e7\u0131n\u0131lmaz ekonomik, sosyal, siyasi k\u0131s\u0131tlamalar\u0131n bulundu\u011funa dair her yerde var olan iddia, mevcut ger\u00e7ekli\u011fi korkutan ve itaatk\u00e2r bir \u015fey gibi g\u00f6sterir.\nAncak, bir \u00e7\u0131k\u0131\u015f yolunun \u00f6zlemi b\u00fcy\u00fcr, hayaller \u00f6nem kazan\u0131r, d\u00fcnyadaki bir imk\u00e2ns\u0131zl\u0131k noktas\u0131 olan bir \u00fctopya aran\u0131r.\n\u201cTartuffe / Y\u00fczs\u00fcz\u201d de benim i\u00e7in s\u00fcrpriz bir \u015fey de\u011fildi: \u201cTartuffe\u201d\u00fcn fikirleri, 2004\u2019te kafamda olu\u015fmaya ba\u015flam\u0131\u015ft\u0131, hatta \u015fu an sahnede g\u00f6rd\u00fc\u011f\u00fcn\u00fcz dekor tasar\u0131m\u0131 da kafamdakiyle ayn\u0131yd\u0131.\nGoncag\u00fcl Sunar: \u201cTartuffe\u201d bildi\u011fim bir metin de\u011fildi.\n\u201cBakal\u0131m nas\u0131l olacak?\u201d gibi sakin bir yerden bakt\u0131m metne.\nBak\u0131nca bu kadar da basit bir durum var ortada.\nAma Mam\u2019Art\u2019ta hangi oyunda rol ald\u0131msa biliyordum ki g\u00fczel bir yolculuk olacakt\u0131 bu, \u00f6yle de oldu.\nGoncag\u00fcl Sunar: Kendini, y\u00f6netmenin d\u00fcnyas\u0131na b\u0131rakmay\u0131 seven ve bir b\u00fct\u00fcn\u00fcn par\u00e7as\u0131 olmay\u0131 isteyen bir oyuncu olarak, bug\u00fcne kadar yapt\u0131\u011f\u0131m her i\u015ften, yeni bir \u015feyler \u00f6\u011frendim.\nGocag\u00fcl Sunar: Elmire\u2019e bakt\u0131\u011f\u0131mda, bu karakter \u00f6zelliklerinin \u00e7ok da uzaklara d\u00fc\u015fmedi\u011fini g\u00f6r\u00fcyorum.\nTuhaft\u0131r, en \u00e7ok korktuklar\u0131 da bu konforu kaybetmek.\n\u201cArt\u0131k bir Robin Hood yok\u201d\u00b7 2004\u2019ten bug\u00fcne, bunca y\u0131l neden beklediniz ya da beklemenizi sal\u0131k veren neydi?\nIrmak Bah\u00e7eci vas\u0131tas\u0131yla Feri (Baycu G\u00fcler) ile bulu\u015ftuk.\n\u201cBenimle yapmazsan, B Plan\u0131\u2019n nedir?\u201d dedi\u011fimde s\u00f6yledi\u011fi, \u201cO zaman yapmayaca\u011f\u0131m.\u201d Bunu duymak keyifli, fakat bir yan\u0131yla da b\u00fcy\u00fck sorumluluk.\nHampton, eserdeki Orgon\u2019u Hollywood st\u00fcdyosu sat\u0131n alan bir Frans\u0131z film yap\u0131mc\u0131s\u0131na d\u00f6n\u00fc\u015ft\u00fcrm\u00fc\u015f ve film patronlar\u0131n\u0131n cinsel tacizlerini oyuna yans\u0131tm\u0131\u015f.\nFeri Baycu G\u00fcler: \u201cTartuffe\u201d okul oyunumdu ve orada da Dorine\u2019i oynam\u0131\u015ft\u0131m.\nBir g\u00fcn tiyatrom olursa yapmak istedi\u011fim oyunlardand\u0131 ve o vakitlerde de, bu hikayenin Moliere\u2019in yazd\u0131\u011f\u0131 \u015fekilde bitmesinin do\u011fru olmad\u0131\u011f\u0131n\u0131 d\u00fc\u015f\u00fcn\u00fcyordum.\nOyunlarda y\u00f6nlendirmekten \u00e7ok ho\u015flanan bir tiyatrocu de\u011filim, ama Emrah ile \u015fu konu\u015fmay\u0131 yapt\u0131\u011f\u0131m\u0131z\u0131 biliyorum: \u201cFinal b\u00f6yle olmamal\u0131!\u201d Biz, bir modernizasyon yapaca\u011f\u0131m\u0131z\u0131 biliyorduk ama modernizasyon demek, g\u00fcn\u00fcm\u00fcze \u00e7ekmek de\u011fil.\n\u201cZamans\u0131z\u201d bir hikayeden bahsediyorum\u2026Emrah Eren: A\u00e7\u0131k\u00e7as\u0131 orijinal metnin, kurban\u0131 Orgon ve su\u00e7luyu da Tartuffe\u2019\u00fc g\u00f6stermesi ve aileyi de nerdeyse \u201cp\u00fcr\u00fc pak\u201d bir \u015fekilde ifade etmesi beni mutsuz ediyordu.\nIrmak ile kar\u015f\u0131l\u0131kl\u0131 \u00e7al\u0131\u015fmalar sonucunda aileyi, \u201cSiz b\u00f6yle olmasayd\u0131n\u0131z, ba\u015f\u0131n\u0131za da Tartuffe gelmezdi\u201d noktas\u0131na eri\u015ftirmek istedik.\nBence, biz metni daha renkli ve m\u00fczikli yaparak daha \u00e7ekici bir hale getirdik.\nFeri Baycu G\u00fcler: G\u00fcn\u00fcm\u00fczde iyi insanlar\u0131 kurtaran bir kahraman oldu\u011funu d\u00fc\u015f\u00fcnm\u00fcyorum.\nArt\u0131k bir Robin Hood yok, dolay\u0131s\u0131yla da etraf\u0131m\u0131zda \u00e7ok \u201cTartuffe\u201dler var.\nG\u00fcn\u00fcm\u00fcz konjonkt\u00fcr\u00fcnde bir s\u00f6z\u00fc ya da \u00f6nermesi yoksa, niye \u201cTartuffe\u201d yapal\u0131m?\n\u201cTartuffe\u201d\u00fcn y\u00fczlerce y\u0131l sonra da de\u011fi\u015fmeyip, binlerce y\u0131l sonra da de\u011fi\u015fmeyecek bir ger\u00e7ek olmas\u0131 hali, bence etkileyici.\n\u0130nsano\u011flu de\u011fi\u015fmedi\u011fi s\u00fcrece Tartuffe\u2019ler olacak ve belki de bir g\u00fcn, biz \u201cTartuffe\u201d olaca\u011f\u0131z, kimbilir!\n\u201cOrijinal final bizi tatmin etmedi\u201d\u00b7Moliere\u2019in eserleri genelde uzundur, bu a\u015famada sahnelemede g\u00fczerg\u00e2h\u0131n\u0131z\u0131 nas\u0131l belirlediniz ve ne gibi yorumlamalar getirdiniz?\n\u00d6zellikle b\u00f6ylesi klasik metinlerde, bir \u015fey oluyorsa m\u00fcmk\u00fcn mertebe sahne \u00fcst\u00fcndeki herkesin tepki g\u00f6stermesi ve yolculu\u011funu o olan \u015fey \u00fczerinden y\u00fcr\u00fctmesi gerekti\u011fini d\u00fc\u015f\u00fcn\u00fcyorum.\nBa\u015fta da s\u00f6yledi\u011fim gibi, a\u00e7\u0131k\u00e7as\u0131 Moliere\u2019in orijinal finali bizi tatmin etmedi: Kral gelir, Tartuffe\u2019\u00fc cezaland\u0131r\u0131r ve evi aileye geri verir.\nBu \u00e7ok kolay bir \u00e7\u00f6z\u00fcm ve mutlu bir son.\nBir i\u015fe yakla\u015f\u0131rken de \u2018kendimin izlemek istedi\u011fi oyunlar\u2019 alg\u0131s\u0131, bir zemin sa\u011fl\u0131yor bence ve seyirci her zaman anl\u0131yor.\n\u00c7\u00fcnk\u00fc samimiyeti \u00f6\u011frendi ve bu samimiyeti ke\u015ffettik\u00e7e, hem oyuncular hem y\u00f6netmen hem de seyrici daha bir ba\u011f kurdu.\n\u201c\u0130yi bir oyun\u201dda total bir ba\u015far\u0131 tutturmal\u0131, \u00e7\u00fcnk\u00fc seyirci total izliyor.\nFeri Baycu G\u00fcler: Tercih etmiyoruz.\nD\u00f6n\u00fc\u015fmek demek, bir bak\u0131ma kay\u0131plar silsilesi, yani sen bir \u015feye d\u00f6n\u00fc\u015ft\u00fc\u011f\u00fcnde, baz\u0131 \u015feyleri kaybetmeyi g\u00f6z almal\u0131s\u0131n.\nBunun da getirdi\u011fi s\u00fcre\u00e7 \u015f\u00f6yle: Biraz kendi i\u00e7ine kapanma, mutsuz olma, idare ederek ya\u015fama gibi bir d\u00fcrt\u00fcye sokuyor insan\u0131.\nFeri Baycu G\u00fcler: Konfor alanlar\u0131m\u0131zdan \u00e7\u0131kmad\u0131\u011f\u0131m\u0131z s\u00fcrece bize her \u015fey m\u00fcstahak.\nBu sadece politik bir \u015fey de\u011fil, insan olma meselesi.\nMesela, sosyal a\u011flar\u0131n bu kadar g\u00fc\u00e7l\u00fc oldu\u011fu d\u00fcnya d\u00fczeninde, iki g\u00fcn sonra k\u00fc\u00e7\u00fck bir \u00e7ocu\u011fun ya da bir kad\u0131n\u0131n \u00f6ld\u00fcr\u00fclmesi unutulabiliyor.\nBu d\u00fcnyaya \u00e7ocuk yeti\u015ftiren bir anneyim, buradan bak\u0131nca dayan\u0131lamaz bir hal.\nDolay\u0131s\u0131yla \u00e7o\u011fu ki\u015fi de \u201caman, bize bir \u015fey olmas\u0131n\u201d, \u201caman, biz susal\u0131m\u201d diyebiliyor.\nBu co\u011frafyan\u0131n ge\u00e7mi\u015fine bakt\u0131\u011f\u0131m\u0131zda da neden \u201csusal\u0131m\u201d dediklerini \u00e7ok da garipsememek laz\u0131m.\nBir s\u00fcre sonra o k\u0131zd\u0131\u011f\u0131n ve belki de anlamad\u0131\u011f\u0131n ki\u015filerden biri de sen olabiliyorsun.\n2004\u2019ten 2019\u2019a kadar bu \u201cTartuffe\u201d yorumumu, su\u00e7lu - kurban ili\u015fkisini aileden yana yapt\u0131\u011f\u0131m i\u00e7in, fonda aileye m\u00fcstahak olma durumlar\u0131n\u0131 ara\u015ft\u0131rd\u0131m hep.\n\u00c7\u00fcnk\u00fc aile, toplum demek ve bu oyundaki aile sevgisinde bir sorun var, hi\u00e7 kimse sevgisinde samimi de\u011fil, t\u00fcm karakterler kendi \u00e7\u0131karlar\u0131 i\u00e7in sevgi g\u00f6steriyor.\nFeri Baycu G\u00fcler: Fonumda, bir s\u00fcre anlayamad\u0131\u011f\u0131m, metnin de klik karakteri olan Dorien vard\u0131.\nSiz bir de bu i\u015fe gi\u015fesi olsun diye renkli isimleri koyuyorsan\u0131z, besteyle g\u00fcfte oturmayabilir.\nFeri Baycu G\u00fcler: \u201cL\u00fctfen, elini vicdan\u0131na koy ve \u00e7ek ve git\u201d derdim.\nFeri Baycu G\u00fcler: Tabire caizse g\u00fcld\u00fcre g\u00fcld\u00fcre dokunduruyoruz.\nBence, tiyatroda iyi bir \u015fey izlemek istiyorsan, ara\u015ft\u0131racaks\u0131n ve bazen iyiyi bazen de k\u00f6t\u00fcy\u00fc izleyeceksin.\n\u0130kincisi ise \u201cTartuffe\u201d evet, \u00e7ok e\u011flenceli bir oyun, hatta ben \u2018g\u00fclerken d\u00fc\u015f\u00fcnmek serbesttir\u2019 diye de yazd\u0131m metne.",
    "article_html": "",
    "meta_description": "Tiyatroda bug\u00fcne kadar seyre dald\u0131\u011f\u0131n\u0131z Moliere\u2019in \u201cTartuffe\u201dn\u00fc unutun. Zira bu defa belki de \u201cb\u00f6ylesi bir sondu haketti\u011fi\u201d diyece\u011finiz bir \u201cTartuffe / Y\u00fczs\u00fcz\u201d var kar\u015f\u0131n\u0131zda\u2026",
    "meta_lang": "tr"
}