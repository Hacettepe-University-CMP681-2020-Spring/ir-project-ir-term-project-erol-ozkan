{
    "article_id": "b7244adeb59f4764b6fc61499f2035b0.1590265839.1144505",
    "title": "\u201cSeni ne mutlu ediyorsa onu yap!\u201d",
    "authors": [],
    "canonical_link": "https://www.cnnturk.com/kultur-sanat/seni-ne-mutlu-ediyorsa-onu-yap",
    "url": "http://cnnturk.com/kultur-sanat/seni-ne-mutlu-ediyorsa-onu-yap",
    "top_img": "https://i2.cnnturk.com/i/cnnturk/75/0x0/5e610336214ed80dc06b6e4c.jpg",
    "meta_img": "https://i2.cnnturk.com/i/cnnturk/75/0x0/5e610336214ed80dc06b6e4c.jpg",
    "movies": [],
    "text": "\u201cM\u00fczik insani bir \u015feydir. Politikan\u0131n, d\u00fcnyada olup bitenin \u00f6tesinde bir \u015fey\u2026\u201d diyor Almanya\u2019da do\u011fmu\u015f \u0130svi\u00e7reli yazar, ressam, 20. y\u00fczy\u0131l\u0131n en \u00f6nemli yazarlar\u0131ndan biri olan Hermann Hesse\u2026 Bu \u201cinsani \u015fey\u201dlerden bir tanesi de 5 Mart itibariyle, \u0130stanbul m\u00fczik ahalisinin kat\u0131l\u0131m\u0131yla Zorlu PSM\u2019de ger\u00e7ekle\u015fiyor. Elektronik m\u00fczikle hemhaliniz nas\u0131ld\u0131r bilmiyorum ama ba\u015fl\u0131ca t\u00fcrlerinden olan ambient, asit caz, trip hop, funky breaks, drum\u2019n bass, deep house ve noise\u2019e gelmiyorum bile.\n\nFakat Avrupa\u2019n\u0131n ses getiren m\u00fczik festivali S\u00f3nar, elektronik m\u00fczik sahas\u0131n\u0131 yak\u0131ndan dikize yatmak ve kulaklara zuhur etmek i\u00e7in iyi bir g\u00fczergah olabilir. Bu y\u0131l d\u00f6rd\u00fcnc\u00fcs\u00fcne \u015fahit olaca\u011f\u0131m\u0131z ve 7 Mart\u2019ta sona erecek S\u00f3nar\u2019\u0131n \u0130stanbul aya\u011f\u0131ndaki isimlerinden biri de; ilk alb\u00fcm\u00fc \u201cBallad Of The Ice\u201d olmak \u00fczere sonras\u0131 b\u00fct\u00fcn EP\u2019leri \u00f6vg\u00fclere tabi olan Red Axes\u2026 Biz de; Dori Sadovnik ve Niv Arzi taraf\u0131ndan 2010\u2019da kurulan, \u0130srail \u2013 Tel Aviv men\u015feili, elektronik ve ba\u011f\u0131ms\u0131z m\u00fczik ikilisi Red Axes\u2019e ula\u015ft\u0131k ve tad\u0131ml\u0131k bir r\u00f6portaj ger\u00e7ekle\u015ftirdik\u2026\n\n\u201cHer zaman s\u0131n\u0131rlar\u0131m\u0131z\u0131 a\u015fmaya \u00e7al\u0131\u015f\u0131yoruz\u201d\n\nPicasso bir s\u00f6z\u00fcnde insanlar\u0131n uyanmas\u0131 gerekti\u011finden bahseder; \u201c\u0130nsanlar\u0131 uyand\u0131rmak gerek. \u015eeyleri alg\u0131lama bi\u00e7imlerini alt\u00fcst etmek. \u0130nsanlar\u0131 k\u0131zd\u0131racak, kabul edilmez imgeler yaratmak laz\u0131m. Pek g\u00fcvenilir olmayan, tuhaf bir d\u00fcnyada ya\u015fad\u0131klar\u0131n\u0131, sand\u0131klar\u0131 gibi bir d\u00fcnyada bulunmad\u0131klar\u0131n\u0131 anlamalar\u0131n\u0131 sa\u011flamak\u2026\u201d Siz yapt\u0131\u011f\u0131n\u0131z m\u00fczi\u011fin dinleyicinizdeki etkisini nas\u0131l tan\u0131ml\u0131yorsunuz?\n\nBu s\u00f6z bizim yakla\u015f\u0131m\u0131m\u0131za ve yapt\u0131klar\u0131m\u0131za \u00e7ok uyuyor. Biz de her zaman s\u0131n\u0131rlar\u0131m\u0131z\u0131 a\u015fmaya \u00e7al\u0131\u015f\u0131yoruz, bunu da kendimiz ve sevenlerimiz i\u00e7in yap\u0131yoruz. Bu y\u00fczden de, her ne kadar insanlar\u0131n e\u011flenmesini istesek de, s\u0131n\u0131rlar\u0131 a\u015fmay\u0131 ve ke\u015ffetmeyi ihmal etmiyoruz.\n\nDinleyicileriniz m\u00fczi\u011finizi duydu\u011funda, \u201cBu bir Red Axes \u015fark\u0131s\u0131\u2026\u201d diyebiliyor. \u0130lk \u00e7\u0131k\u0131\u015f noktan\u0131zdan bug\u00fcne bakt\u0131\u011f\u0131n\u0131za, bunca zamanda neler de\u011fi\u015fti, evrildi?\n\nBu evrim \u00e7ok do\u011fal ve kendili\u011finden oldu. Eskiden daha erken saatlerde \u00e7alard\u0131k ve m\u00fczi\u011fimiz gecenin ba\u015flang\u0131c\u0131na uygundu. Daha sonra daha b\u00fcy\u00fck ve daha ge\u00e7 ve merkezi zamanlarda, mekanlarda \u00e7almaya ba\u015flad\u0131k ve haliyle m\u00fczi\u011fimiz de daha ona y\u00f6nelik oldu. Her zaman daha \u00f6nce denemedi\u011fimiz yerleri ve sound\u2019lar\u0131 ke\u015ffetmeye \u00e7al\u0131\u015f\u0131yoruz. Mesela, eskiden hayallerimiz daha k\u00fc\u00e7\u00fckt\u00fc Tel Aviv\u2019de \u00e7almak gibi. Fakat bug\u00fcn d\u00fcnyan\u0131n her yerindeki festivallerde \u00e7ald\u0131\u011f\u0131m\u0131z ve farkl\u0131 k\u00fclt\u00fcrdeki insanlarla tan\u0131\u015ft\u0131\u011f\u0131m\u0131z i\u00e7in \u00e7ok mutluyuz ve g\u00fczel taraf\u0131 \u00e7ok e\u011fleniyoruz.\n\n\u201cBirbirimizden \u00e7ok farkl\u0131y\u0131z\u201d\n\nM\u00fczi\u011fi, kendisine has g\u00f6stergeleri olan, insan eri\u015fimine kapal\u0131 ve \u00fctopik bir dil \u015feklinde a\u00e7\u0131klayan Adorno\u2019nun bu tan\u0131m\u0131na kar\u015f\u0131l\u0131k siz ne dersiniz?\n\nKesinlikle kat\u0131l\u0131yoruz. D\u00fcnyan\u0131n her yerinde herkes i\u00e7in \u00e7alabilme fikri, bizi \u00e7ok mutlu ediyor. \u00c7\u00fcnk\u00fc m\u00fczik \u00fczerinden ileti\u015fim kurmak inan\u0131lmaz bir \u015fey.\n\n\u0130kiniz aras\u0131ndaki en b\u00fcy\u00fck farkl\u0131l\u0131k ve benzerlik nedir?\n\nAsl\u0131nda birbirimizden \u00e7ok farkl\u0131y\u0131z, ikimizin de kendine ait ve kendine \u00f6zel bir d\u00fcnyas\u0131 var. Fakat birbirimizi tamamlay\u0131nca, ortaya Red Axes \u00e7\u0131k\u0131yor.\n\nSiz ikiniz DJ setin ba\u015f\u0131nda ve bizler de alanda m\u00fczi\u011finize kap\u0131lm\u0131\u015f dans ediyorken, kafan\u0131zda ve o anda neler oluyor?\n\nBu sorunun cevab\u0131 her performans i\u00e7in de\u011fi\u015fir. Ama bir ger\u00e7ek, seyircinin enerjisi bizim de atmosferimizi etkiliyor tabii. Bu da her zaman yenilikleri getiriyor ve dolay\u0131s\u0131yla s\u00fcrprizlerle dolu oluyor.\n\nTrips projenizle d\u00fcnyay\u0131 dola\u015ft\u0131\u011f\u0131n\u0131z\u0131, Garzen Record Plak\u2019la da yeralt\u0131 m\u00fczi\u011fin ritmini tuttu\u011funuzu biliyoruz. Bilmeyenler i\u00e7in biraz bahseder misiniz ve bu olu\u015fumlarda \u015fu anda neler oluyor?\n\nTRIPS ad\u0131ndaki projemizle d\u00fcnyay\u0131 gezip, genellikle geli\u015fmekte olan \u00fclkelerdeki yerli m\u00fczisyen ve m\u00fczik \u00f6\u011frencileriyle bir araya gelip, m\u00fczik yarat\u0131yoruz. \u015eu ana kadar Fildi\u015fi Sahili, Etiyopya, Vietnam ve Hindistan\u2019a gittik ve bu ruhumuzu besleyen projeyle daha \u00e7ok \u00fclkeyi ziyaret etmek istiyoruz. Garzen Records da plak \u015firketimiz. Ba\u015fta, kendi m\u00fczi\u011fimizi yay\u0131nlamak i\u00e7in kurmu\u015ftuk, ama \u015fu an underground m\u00fczi\u011fin \u015fehrimizdeki bulu\u015fma noktas\u0131 haline geldi.\n\n\u201cHepimizin s\u00f6yleyecek bir \u015feyleri var\u201d\n\n\u0130srail\u2019den yani Ortado\u011fu topraklar\u0131ndan d\u00fcnyaya a\u00e7\u0131lmak, hem de o \u201cd\u00fcnya insanlar\u0131\u201d Ortado\u011fu\u2019yu \u00e7o\u011fu zaman, sadece \u2018otantik\u2019 ve \u2018karma\u015f\u0131k\u2019 tarafta g\u00f6r\u00fcyorken; sizce, d\u00fcnya bu kadim topraklar\u0131n derdini, sanat\u0131n\u0131 anl\u0131yor mu? Yahut evrensel bazda m\u00fczi\u011fin birle\u015ftirici g\u00fcc\u00fc i\u015fe yar\u0131yor mu?\n\nGiderek daha \u00e7ok insan\u0131n bizi anlad\u0131\u011f\u0131n\u0131 s\u00f6yleyebiliriz. D\u00fcnya giderek k\u00fc\u00e7\u00fcl\u00fcyor ve bug\u00fcnlerde hepimizin s\u00f6yleyecek bir \u015feyleri var. Bizim ziyaret etti\u011fimiz yerlerde, insanlar\u0131n her \u015feyi konu\u015fmaya a\u00e7\u0131k ve iyi niyetli oldu\u011funu s\u00f6yleyebiliriz. \u0130srail\u2019i ziyaret eden insanlardan \u0130srail\u2019le ilgili \u00e7ok g\u00fczel geri bildirimler al\u0131yoruz. Umar\u0131z, gelecekte ziyaret edebilece\u011fimiz, gitmek istedi\u011fimiz \u00e7ok fazla \u00fclke var.\n\nBir vakitler, \u201cBa\u015fkalar\u0131n\u0131 d\u00fc\u015f\u00fcnmemeye \u00e7al\u0131\u015f\u0131yoruz. Kay\u0131t yaparken ya da \u00e7alarken akl\u0131m\u0131zdakiler daha \u00e7ok ruh halimizle ilgili. An\u0131 ya\u015famaya \u00e7al\u0131\u015f\u0131yoruz.\u201d diyordunuz. Ele\u015ftirmenlerce \u00f6vg\u00fcler ve dinleyiciler taraf\u0131ndan da hayranl\u0131\u011f\u0131n \u00f6tesi sevgi, t\u00fcm bunlar m\u00fczi\u011finizi yarat\u0131rken, \u00fcretimde farkl\u0131 bir alg\u0131lama yap\u0131yor mu?\n\nB\u00f6yle bir \u015fey mi s\u00f6ylemi\u015fiz? Hay\u0131\u0131\u0131r. \u0130kimiz de \u00e7ok hassas\u0131z ve m\u00fczik yaparken, \u00e7ok fazla \u015fey hissediyoruz, \u00f6zellikle de kalabal\u0131klar i\u00e7in \u00e7ald\u0131\u011f\u0131m\u0131zda.\n\nBir de ad\u0131n\u0131zla ilgili \u015fehir efsanesine d\u00f6nen bir mevzu var, sizden dinlemek isteriz?\n\nDedikodular nedir ki? Hahaa\u2026 Neyse o.\n\nGen\u00e7 m\u00fczisyenlere ve m\u00fczi\u011finizi dinleyip de kafalar\u0131 ba\u015fka boyuta ge\u00e7en dinleyicilerinize ne s\u00f6ylemek istersiniz?\n\nD\u0131\u015far\u0131 \u00e7\u0131k, e\u011flen, hayat\u0131n\u0131 ya\u015fa. Seni ne mutlu ediyorsa onu yap!",
    "keywords": [
        "ne",
        "\u00e7ok",
        "olan",
        "bu",
        "onu",
        "daha",
        "seni",
        "i\u00e7in",
        "ve",
        "bir",
        "mutlu",
        "da",
        "zaman",
        "yap",
        "m\u00fczik",
        "ediyorsa"
    ],
    "meta_keywords": [
        "Red Axes",
        "k\u00fclt\u00fcr",
        "sanat",
        "m\u00fczik"
    ],
    "publish_date": null,
    "summary": "\u201cM\u00fczik insani bir \u015feydir.\nPolitikan\u0131n, d\u00fcnyada olup bitenin \u00f6tesinde bir \u015fey\u2026\u201d diyor Almanya\u2019da do\u011fmu\u015f \u0130svi\u00e7reli yazar, ressam, 20. y\u00fczy\u0131l\u0131n en \u00f6nemli yazarlar\u0131ndan biri olan Hermann Hesse\u2026 Bu \u201cinsani \u015fey\u201dlerden bir tanesi de 5 Mart itibariyle, \u0130stanbul m\u00fczik ahalisinin kat\u0131l\u0131m\u0131yla Zorlu PSM\u2019de ger\u00e7ekle\u015fiyor.\nElektronik m\u00fczikle hemhaliniz nas\u0131ld\u0131r bilmiyorum ama ba\u015fl\u0131ca t\u00fcrlerinden olan ambient, asit caz, trip hop, funky breaks, drum\u2019n bass, deep house ve noise\u2019e gelmiyorum bile.\nFakat Avrupa\u2019n\u0131n ses getiren m\u00fczik festivali S\u00f3nar, elektronik m\u00fczik sahas\u0131n\u0131 yak\u0131ndan dikize yatmak ve kulaklara zuhur etmek i\u00e7in iyi bir g\u00fczergah olabilir.\n\u015eeyleri alg\u0131lama bi\u00e7imlerini alt\u00fcst etmek.\n\u0130nsanlar\u0131 k\u0131zd\u0131racak, kabul edilmez imgeler yaratmak laz\u0131m.\nPek g\u00fcvenilir olmayan, tuhaf bir d\u00fcnyada ya\u015fad\u0131klar\u0131n\u0131, sand\u0131klar\u0131 gibi bir d\u00fcnyada bulunmad\u0131klar\u0131n\u0131 anlamalar\u0131n\u0131 sa\u011flamak\u2026\u201d Siz yapt\u0131\u011f\u0131n\u0131z m\u00fczi\u011fin dinleyicinizdeki etkisini nas\u0131l tan\u0131ml\u0131yorsunuz?\nBu s\u00f6z bizim yakla\u015f\u0131m\u0131m\u0131za ve yapt\u0131klar\u0131m\u0131za \u00e7ok uyuyor.\nBiz de her zaman s\u0131n\u0131rlar\u0131m\u0131z\u0131 a\u015fmaya \u00e7al\u0131\u015f\u0131yoruz, bunu da kendimiz ve sevenlerimiz i\u00e7in yap\u0131yoruz.\nBu y\u00fczden de, her ne kadar insanlar\u0131n e\u011flenmesini istesek de, s\u0131n\u0131rlar\u0131 a\u015fmay\u0131 ve ke\u015ffetmeyi ihmal etmiyoruz.\nDinleyicileriniz m\u00fczi\u011finizi duydu\u011funda, \u201cBu bir Red Axes \u015fark\u0131s\u0131\u2026\u201d diyebiliyor.\n\u0130lk \u00e7\u0131k\u0131\u015f noktan\u0131zdan bug\u00fcne bakt\u0131\u011f\u0131n\u0131za, bunca zamanda neler de\u011fi\u015fti, evrildi?\nBu evrim \u00e7ok do\u011fal ve kendili\u011finden oldu.\nEskiden daha erken saatlerde \u00e7alard\u0131k ve m\u00fczi\u011fimiz gecenin ba\u015flang\u0131c\u0131na uygundu.\nDaha sonra daha b\u00fcy\u00fck ve daha ge\u00e7 ve merkezi zamanlarda, mekanlarda \u00e7almaya ba\u015flad\u0131k ve haliyle m\u00fczi\u011fimiz de daha ona y\u00f6nelik oldu.\nHer zaman daha \u00f6nce denemedi\u011fimiz yerleri ve sound\u2019lar\u0131 ke\u015ffetmeye \u00e7al\u0131\u015f\u0131yoruz.\nMesela, eskiden hayallerimiz daha k\u00fc\u00e7\u00fckt\u00fc Tel Aviv\u2019de \u00e7almak gibi.\nFakat bug\u00fcn d\u00fcnyan\u0131n her yerindeki festivallerde \u00e7ald\u0131\u011f\u0131m\u0131z ve farkl\u0131 k\u00fclt\u00fcrdeki insanlarla tan\u0131\u015ft\u0131\u011f\u0131m\u0131z i\u00e7in \u00e7ok mutluyuz ve g\u00fczel taraf\u0131 \u00e7ok e\u011fleniyoruz.\n\u201cBirbirimizden \u00e7ok farkl\u0131y\u0131z\u201dM\u00fczi\u011fi, kendisine has g\u00f6stergeleri olan, insan eri\u015fimine kapal\u0131 ve \u00fctopik bir dil \u015feklinde a\u00e7\u0131klayan Adorno\u2019nun bu tan\u0131m\u0131na kar\u015f\u0131l\u0131k siz ne dersiniz?\nD\u00fcnyan\u0131n her yerinde herkes i\u00e7in \u00e7alabilme fikri, bizi \u00e7ok mutlu ediyor.\n\u00c7\u00fcnk\u00fc m\u00fczik \u00fczerinden ileti\u015fim kurmak inan\u0131lmaz bir \u015fey.\n\u0130kiniz aras\u0131ndaki en b\u00fcy\u00fck farkl\u0131l\u0131k ve benzerlik nedir?\nAsl\u0131nda birbirimizden \u00e7ok farkl\u0131y\u0131z, ikimizin de kendine ait ve kendine \u00f6zel bir d\u00fcnyas\u0131 var.\nFakat birbirimizi tamamlay\u0131nca, ortaya Red Axes \u00e7\u0131k\u0131yor.\nSiz ikiniz DJ setin ba\u015f\u0131nda ve bizler de alanda m\u00fczi\u011finize kap\u0131lm\u0131\u015f dans ediyorken, kafan\u0131zda ve o anda neler oluyor?\nBu sorunun cevab\u0131 her performans i\u00e7in de\u011fi\u015fir.\nAma bir ger\u00e7ek, seyircinin enerjisi bizim de atmosferimizi etkiliyor tabii.\nBu da her zaman yenilikleri getiriyor ve dolay\u0131s\u0131yla s\u00fcrprizlerle dolu oluyor.\nTrips projenizle d\u00fcnyay\u0131 dola\u015ft\u0131\u011f\u0131n\u0131z\u0131, Garzen Record Plak\u2019la da yeralt\u0131 m\u00fczi\u011fin ritmini tuttu\u011funuzu biliyoruz.\nBilmeyenler i\u00e7in biraz bahseder misiniz ve bu olu\u015fumlarda \u015fu anda neler oluyor?\nTRIPS ad\u0131ndaki projemizle d\u00fcnyay\u0131 gezip, genellikle geli\u015fmekte olan \u00fclkelerdeki yerli m\u00fczisyen ve m\u00fczik \u00f6\u011frencileriyle bir araya gelip, m\u00fczik yarat\u0131yoruz.\n\u015eu ana kadar Fildi\u015fi Sahili, Etiyopya, Vietnam ve Hindistan\u2019a gittik ve bu ruhumuzu besleyen projeyle daha \u00e7ok \u00fclkeyi ziyaret etmek istiyoruz.\nGarzen Records da plak \u015firketimiz.\nBa\u015fta, kendi m\u00fczi\u011fimizi yay\u0131nlamak i\u00e7in kurmu\u015ftuk, ama \u015fu an underground m\u00fczi\u011fin \u015fehrimizdeki bulu\u015fma noktas\u0131 haline geldi.\n\u201cHepimizin s\u00f6yleyecek bir \u015feyleri var\u201d\u0130srail\u2019den yani Ortado\u011fu topraklar\u0131ndan d\u00fcnyaya a\u00e7\u0131lmak, hem de o \u201cd\u00fcnya insanlar\u0131\u201d Ortado\u011fu\u2019yu \u00e7o\u011fu zaman, sadece \u2018otantik\u2019 ve \u2018karma\u015f\u0131k\u2019 tarafta g\u00f6r\u00fcyorken; sizce, d\u00fcnya bu kadim topraklar\u0131n derdini, sanat\u0131n\u0131 anl\u0131yor mu?\nYahut evrensel bazda m\u00fczi\u011fin birle\u015ftirici g\u00fcc\u00fc i\u015fe yar\u0131yor mu?\nGiderek daha \u00e7ok insan\u0131n bizi anlad\u0131\u011f\u0131n\u0131 s\u00f6yleyebiliriz.\nD\u00fcnya giderek k\u00fc\u00e7\u00fcl\u00fcyor ve bug\u00fcnlerde hepimizin s\u00f6yleyecek bir \u015feyleri var.\nBizim ziyaret etti\u011fimiz yerlerde, insanlar\u0131n her \u015feyi konu\u015fmaya a\u00e7\u0131k ve iyi niyetli oldu\u011funu s\u00f6yleyebiliriz.\n\u0130srail\u2019i ziyaret eden insanlardan \u0130srail\u2019le ilgili \u00e7ok g\u00fczel geri bildirimler al\u0131yoruz.\nUmar\u0131z, gelecekte ziyaret edebilece\u011fimiz, gitmek istedi\u011fimiz \u00e7ok fazla \u00fclke var.\nBir vakitler, \u201cBa\u015fkalar\u0131n\u0131 d\u00fc\u015f\u00fcnmemeye \u00e7al\u0131\u015f\u0131yoruz.\nKay\u0131t yaparken ya da \u00e7alarken akl\u0131m\u0131zdakiler daha \u00e7ok ruh halimizle ilgili.\nEle\u015ftirmenlerce \u00f6vg\u00fcler ve dinleyiciler taraf\u0131ndan da hayranl\u0131\u011f\u0131n \u00f6tesi sevgi, t\u00fcm bunlar m\u00fczi\u011finizi yarat\u0131rken, \u00fcretimde farkl\u0131 bir alg\u0131lama yap\u0131yor mu?\nB\u00f6yle bir \u015fey mi s\u00f6ylemi\u015fiz?\n\u0130kimiz de \u00e7ok hassas\u0131z ve m\u00fczik yaparken, \u00e7ok fazla \u015fey hissediyoruz, \u00f6zellikle de kalabal\u0131klar i\u00e7in \u00e7ald\u0131\u011f\u0131m\u0131zda.\nBir de ad\u0131n\u0131zla ilgili \u015fehir efsanesine d\u00f6nen bir mevzu var, sizden dinlemek isteriz?\nHahaa\u2026 Neyse o.Gen\u00e7 m\u00fczisyenlere ve m\u00fczi\u011finizi dinleyip de kafalar\u0131 ba\u015fka boyuta ge\u00e7en dinleyicilerinize ne s\u00f6ylemek istersiniz?\nD\u0131\u015far\u0131 \u00e7\u0131k, e\u011flen, hayat\u0131n\u0131 ya\u015fa.\nSeni ne mutlu ediyorsa onu yap!",
    "article_html": "",
    "meta_description": "\u201cD\u00fcnya giderek k\u00fc\u00e7\u00fcl\u00fcyor ve bug\u00fcnlerde hepimizin s\u00f6yleyecek bir \u015feyleri var\u2026\u201d diyor Zorlu PSM\u2019yi d\u00f6rd\u00fcnc\u00fc kez m\u00fczik, yarat\u0131c\u0131l\u0131k ve teknolojinin merkezine d\u00f6n\u00fc\u015ft\u00fcrecek olan S\u00f3nar \u0130stanbul\u2019un konuklar\u0131ndan Red Axes. \u0130kili, 6 Mart\u2019ta DJ setinin ba\u015f\u0131nda olacak\u2026",
    "meta_lang": "tr"
}