{
    "article_id": "9586d560814d3608a76dbc2a209cca50.1590265940.4465837",
    "title": "COVID-19 \u00e7ocuklar\u0131n uzun vadede sosyal geli\u015fimini nas\u0131l etkileyecek?",
    "authors": [],
    "canonical_link": "https://www.cnnturk.com/yazarlar/guncel/prof-dr-derya-uluduz/covid-19-cocuklarin-uzun-vadede-sosyal-gelisimini-nasil-etkileyecek",
    "url": "http://cnnturk.com/yazarlar/guncel/prof-dr-derya-uluduz/covid-19-cocuklarin-uzun-vadede-sosyal-gelisimini-nasil-etkileyecek",
    "top_img": "https://i2.cnnturk.com/i/cnnturk/75/0x0/5a5c6cc0ae784913a8ee70db.jpg",
    "meta_img": "https://i2.cnnturk.com/i/cnnturk/75/0x0/5a5c6cc0ae784913a8ee70db.jpg",
    "movies": [],
    "text": "08.05.2020 Cuma | 18:59\n\nErken sosyal geli\u015fim \u00e7o\u011funlukla aile i\u00e7inde ger\u00e7ekle\u015fse de, \u00e7ocuklar\u0131n; sosyal bir varl\u0131k olman\u0131n temellerini, ebeveynleri haricindeki akran gruplardan \u00f6\u011frenmeye ihtiya\u00e7lar\u0131 var. Bunu yapmalar\u0131n\u0131 beyinleri s\u00f6yl\u00fcyor, \u00e7\u00fcnk\u00fc yeti\u015fkin hayat\u0131na at\u0131lmadan \u00f6nce sosyal becerilerini ve duygusal zekalar\u0131n\u0131 geli\u015ftirmeleri, toplumsal kurallar\u0131 analiz edip ileride hayata daha kolay uyum sa\u011flamalar\u0131 i\u00e7in bu bili\u015fsel s\u00fcre\u00e7 olduk\u00e7a gerekli. Maalesef sa\u011fl\u0131ks\u0131z ve verimsiz bir ortamda ge\u00e7en \u00e7ocukluk ve ergenlik d\u00f6nemleri, ileriki y\u0131llarda sosyal becerilerden yoksun, i\u00e7ine kapan\u0131k, \u00f6zg\u00fcvensiz, insan ili\u015fkilerini do\u011fru tahlil edemeyen, psikolojik rahats\u0131zl\u0131klar ya\u015fayan bireylerle kar\u015f\u0131la\u015fmam\u0131za neden oluyor. Uzmanlar, evde kalma eyleminin fazla uzamazsa \u00e7ocuklar taraf\u0131ndan tolere edilebilece\u011fini, sosyal geli\u015fimlerinin h\u0131zl\u0131 bir \u015fekilde geri toparlanaca\u011f\u0131n\u0131 d\u00fc\u015f\u00fcn\u00fcyor. Ancak yine de bu s\u00fcre zarf\u0131nda \u00e7ocuklar\u0131n ve ergenlerin ebeveynlerden ek ilgi ve deste\u011fe ihtiyac\u0131 var.\n\n\u00d6te yandan, hala sosyal geli\u015fimin erken a\u015famalar\u0131nda olan 5 ya\u015f\u0131n alt\u0131ndaki \u00e7ocuklar i\u00e7in bu s\u00fcre\u00e7 asl\u0131nda olduk\u00e7a harika, \u00e7\u00fcnk\u00fc 7/24 anne ve babalar\u0131n\u0131 evde bulabiliyorlar. Maalesef me\u015fgul hayatlar\u0131m\u0131z var ve k\u00fc\u00e7\u00fck \u00e7ocuklar\u0131m\u0131z\u0131 \u00e7o\u011fu zaman ihmal edebiliyoruz. Bu s\u00fcre\u00e7te onlarla bol bol vakit ge\u00e7irmek, onlar\u0131n sa\u011fl\u0131kl\u0131 bir \u015fekilde ba\u011f kurma geli\u015fimini destekliyor.\n\nTeknolojik cihazlar, beynin sosyal geli\u015fiminde \u00e7\u00f6z\u00fcm m\u00fc?\n\nBu neslin \u00e7ocuklar\u0131 ve gen\u00e7leri, teknolojik cihazlar \u00fczerinden s\u00fcrekli ileti\u015fimde kalmaya al\u0131\u015fk\u0131nlar, b\u00f6ylece sosyal mesafeyle ba\u015fetmeleri kolayla\u015f\u0131yor. \u00c7o\u011fu uzun g\u00f6r\u00fcnt\u00fcl\u00fc sohbetler yap\u0131yor, grup\u00e7a film izliyorlar ve arkada\u015flar\u0131yla kar\u015f\u0131l\u0131kl\u0131 \u00e7evrimi\u00e7i oyunlar oynuyorlar.\n\nAncak, beynimiz en b\u00fcy\u00fck iki b\u00fcy\u00fcme ata\u011f\u0131n\u0131 bebeklik ve ergenlik d\u00f6neminde yap\u0131yor. Bunlar, beynimizin en yumu\u015fak ve \u00f6\u011frenmeye haz\u0131r oldu\u011fu iki \u00f6nemli d\u00f6nem. \u00d6zellikle ergenlik en bi\u00e7imlendirici ya\u015fam evrelerinden biri: Geli\u015ftirilen becerilerin, olu\u015fturulan inan\u00e7lar\u0131n, kendimizi alg\u0131lama \u015feklimizin, bu a\u015famada d\u00fcnyayla nas\u0131l etkile\u015fim kurdu\u011fumuzun ve yeti\u015fkin olarak kim oldu\u011fumuzun tan\u0131mlanmas\u0131nda \u00f6nemli bir rol oynuyor.\n\nGe\u00e7 \u00e7ocuk ve ergenlerimizin deneyimleri bu s\u00fcre zarf\u0131nda engellendi\u011finde, b\u00fcy\u00fcme, \u00f6\u011frenme ve geli\u015fmede sorunlar ya\u015fayabiliyorlar. Maalesef, sanal etkile\u015fimler k\u0131sa vadede faydal\u0131 olabilmesine ra\u011fmen, ger\u00e7ek ya\u015fam etkile\u015fimlerinin tatmin edici bir alternatifi de\u011fil. \u00c7at\u0131\u015fmalar\u0131 \u00e7\u00f6zmeyi, payla\u015fmay\u0131, ba\u011fl\u0131l\u0131k kurmay\u0131, g\u00fcvenmeyi, b\u00fcy\u00fck sosyal gruplar\u0131 idare etmeyi ekranlar arac\u0131l\u0131\u011f\u0131yla etkili bir \u015fekilde \u00f6\u011frenmeleri m\u00fcmk\u00fcn de\u011fil.\n\nEvde tecrit olmak, \u00e7ocuklar\u0131n yeni deneyimler elde etme ve kendini ke\u015ffetme f\u0131rsatlar\u0131n\u0131 \u00f6nemli \u00f6l\u00e7\u00fcde azalt\u0131yor. Baz\u0131 ebeveynler bu etkinin karde\u015fleri olmayan tek \u00e7ocuklar \u00fczerinde daha b\u00fcy\u00fck oldu\u011funu d\u00fc\u015f\u00fcnebilir. \u00d6zellikle k\u00fc\u00e7\u00fck \u00e7ocuklar i\u00e7in akranlar\u0131yla, dolay\u0131s\u0131yla ya\u015f aral\u0131klar\u0131 fazla olmayan karde\u015fleriyle oyun oynamak, bili\u015fsel geli\u015fimi kolayla\u015ft\u0131r\u0131r. Yeti\u015fkinler \u00e7ok iyi oyun arkada\u015f\u0131 de\u011fildir, s\u0131k\u0131c\u0131, sab\u0131rs\u0131z ve me\u015fgul olurlar. Dolay\u0131s\u0131yla karantina g\u00fcnlerinde, k\u00fc\u00e7\u00fck ya\u015ftaki karde\u015flerin faydas\u0131 yads\u0131namaz. Ancak birden fazla \u00e7ocuk, erken sosyal geli\u015fim a\u015famalar\u0131nda faydal\u0131 olsa da, sonraki d\u00f6nemlerde \u00e7ocuklar\u0131n, kimliklerini ortaya \u00e7\u0131karmalar\u0131 ve sosyal becerilerini geli\u015ftirmeleri i\u00e7in daha karma\u015f\u0131k sosyal gruplara ihtiya\u00e7lar\u0131 vard\u0131r. Bu y\u00fczden aileler, \u00e7ocuklar\u0131n bili\u015fsel ve duygusal geli\u015fiminde akran arkada\u015f ili\u015fkilerinin yerini karde\u015flerin alamayaca\u011f\u0131n\u0131n fark\u0131nda olmal\u0131lar.\n\n\u00c7ocuklara g\u00fcven duygusu vermek ve stresten uzak tutmak \u00f6nemli\n\n\n\nD\u00fcnya derin ve uzun s\u00fcren bir durgunlu\u011fa girdik\u00e7e, aileler gelir kaynaklar\u0131n\u0131 kaybediyorlar, sa\u011fl\u0131klar\u0131 i\u00e7in endi\u015fe ediyorlar ya da sevdiklerinin hastal\u0131klar\u0131 veya kay\u0131plar\u0131yla \u00fcz\u00fcnt\u00fc ya\u015f\u0131yorlar. B\u00fct\u00fcn bunlar, \u00e7ocuklar\u0131n g\u00fcvenlik, emniyet ve normalite duygusunu kaybetmesine neden oluyor. Bu da \u00e7ocuklar\u0131n uzun vadede, yeti\u015fkinliklerini bile etkileyebilecek derin yaralar almas\u0131na neden oluyor, \u00e7ocuklar beyinde mant\u0131kl\u0131 karar almay\u0131 y\u00f6neten prefrontal kortekslerinin yeterince geli\u015fmemi\u015f olmas\u0131 nedeniyle duygular\u0131n\u0131 d\u00fczenleyemiyorlar. Bu y\u00fczden ebeveynlerin, \u00e7ocuklar\u0131n yorucu olabilecek duygusal d\u00fczenlemeleri yapmas\u0131nda yard\u0131mc\u0131 olmalar\u0131 gerekiyor.\n\n\u00c7ocuklar\u0131m\u0131z i\u00e7in \u00f6\u011frenme ve sa\u011fl\u0131kl\u0131 geli\u015fim i\u00e7in en iyi ortam\u0131 yaratmak istiyorsak g\u00fcn boyu onlarla makul miktarda \u00f6zenli etkile\u015fimde bulunmal\u0131, ama kendimiz i\u00e7in de iyile\u015ftirici bir vakte sahip olmal\u0131y\u0131z. Sevdiklerimizle teknoloji yoluyla ileti\u015fim kurmal\u0131, sevdi\u011fimiz dinlendirici hobiler edinmeli, fiziksel egzersiz yapmal\u0131 ve bu \u015fekilde stres, kayg\u0131 ve depresyon seviyelerimizi azaltmal\u0131y\u0131z. \u00c7ocuklar\u0131n ihtiya\u00e7lar\u0131n\u0131 kar\u015f\u0131laman\u0131n tek yolu, yeti\u015fkinlerin ihtiya\u00e7lar\u0131n\u0131 atlamamakt\u0131r. Bu ayn\u0131, u\u00e7aklarda acil durum oldu\u011funda ilk maskeyi \u00e7ocuklar\u0131n\u0131za de\u011fil, onlar\u0131 daha \u00e7abuk koruyabilmek i\u00e7in sizin takman\u0131z gerekti\u011fine benzer. Son olarak, ebeveynler \u00e7ocuklar\u0131yla COVID-19 hakk\u0131nda konu\u015fsalar da, rahats\u0131z edici haberlerin \u00e7ocuklar\u0131n stres seviyelerini y\u00fckseltti\u011fi g\u00f6sterildi\u011finden, \u00e7ocuklar\u0131 pandemiyle ilgili televizyon ve medya raporlar\u0131na maruz b\u0131rakmamaya \u00e7al\u0131\u015f\u0131n.\n\n\u00c7ocuklar\u0131n sosyal geli\u015fimlerine devam etmelerine yard\u0131mc\u0131 olacak baz\u0131 ipu\u00e7lar\u0131:\n\n1. Etkile\u015fimli oyunlar oynay\u0131n\n\nK\u00fc\u00e7\u00fck \u00e7ocuklar\u0131 ekranlar\u0131n \u00f6n\u00fcne koymak ve arkada\u015flar\u0131yla saatlerce konu\u015fmalar\u0131na izin vermek yerine, aile \u00fcyeleriyle bir masa etraf\u0131nda tabu, monopoli, tombala gibi sosyal etkile\u015fimli oyunlar oynamak olduk\u00e7a faydal\u0131d\u0131r. Bu \u015fekilde baz\u0131 sosyal becerileri pratik etmek zorunda kal\u0131rlar. Bu oyunlar\u0131, ak\u0131ll\u0131 telefonlar\u0131n\u0131za uygulama olarak da indirip ailenizle oynayabilirsiniz.\n\n2. Onlara ki\u015fisel alan tan\u0131y\u0131n ama sevginizi de verin\n\nGe\u00e7 \u00e7ocukluk ve ergenlikte, \u00e7ocuklar\u0131n\u0131z karantina beraberli\u011finden bunalabilir, sizden s\u00fcrekli ka\u00e7mak i\u00e7in bir yere ihtiya\u00e7 duyarlar. Bu geli\u015fimsel olarak, olmas\u0131 gerekendir. Sosyal \u00e7evrelerini \u00f6zlerler, \u00e7\u00fcnk\u00fc beyinlerinde merkezleri aile de\u011fil sosyal ortamlar\u0131d\u0131r. Ancak sizi ne kadar itmeye \u00e7al\u0131\u015fsalar da, sizi sevdiklerini ve sevginize ihtiya\u00e7 duyduklar\u0131n\u0131 unutmay\u0131n. Evde s\u00fcrekli gerginlik olmamas\u0131 i\u00e7in onlara kendilerine ait bir alan tan\u0131y\u0131n ve bu alana sayg\u0131 duyun.\n\n3. \u00c7evrimi\u00e7i olma ihtiya\u00e7lar\u0131n\u0131 anlay\u0131n\n\nBir\u00e7ok gen\u00e7 sosyal etkile\u015fim ihtiyac\u0131n\u0131, ak\u0131ll\u0131 telefonlar\u0131ndan sa\u011fl\u0131yor. Onlar\u0131 i\u00e7eride tutmak istiyorsak, arkada\u015flar\u0131yla konu\u015fmalar\u0131n\u0131n sanal yollar\u0131na izin vermeliyiz. Onlar\u0131n kulland\u0131\u011f\u0131 uygulamalara a\u015fina olun ve size zaman zaman \u00e7evrimi\u00e7i yapt\u0131klar\u0131n\u0131 aramalar\u0131 g\u00f6stermelerini isteyin. Neyi neden yapt\u0131\u011f\u0131n\u0131z konusunda her zaman \u015feffaf olun, b\u00f6ylece isyanc\u0131 olmak yerine davran\u0131\u015flar\u0131n\u0131z\u0131 \u00f6\u011frenirler ve k\u0131s\u0131tlamalar\u0131n\u0131z\u0131 anlarlar.\n\n4. Her g\u00fcn fiziksel egzersizi te\u015fvik edin\n\nBunun sosyal geli\u015fimle ilgisi olmad\u0131\u011f\u0131n\u0131 d\u00fc\u015f\u00fcnseniz de, asl\u0131nda \u00f6\u011frenilen bilgilerin beyne i\u015flenmesi i\u00e7in olduk\u00e7a \u00f6nemlidir ve \u00e7ocu\u011funuzun duygusal dengesini korumas\u0131na yard\u0131mc\u0131 olacakt\u0131r. Fiziksel aktivite sonras\u0131 salg\u0131lanan hormonlar, \u00e7ocuklar\u0131n\u0131z\u0131n daha iyi hissetmesini ve beyinlerinin de \u00f6\u011frenmeye daha a\u00e7\u0131k hala gelmesini sa\u011flar. Ayr\u0131ca, sosyal tecritten ve pandemiden kaynaklanan stres ile korkuyu da azalt\u0131r.\n\n5. Yatmadan en az 1 saat \u00f6nce cihazs\u0131z aile zaman\u0131 belirleyin\n\nEkran zaman\u0131n\u0131 cihazs\u0131z aile zaman\u0131yla dengeleyen bir vakit olu\u015fturun. Bu zaman\u0131, beraber oyun oynama, kitap okuma vb. aktivitelerle doldurabilirsiniz. Bu \u00f6zellikle uyku d\u00fczeni ve teknolojik cihazlar\u0131n olumsuz etkilerinden (stres ve depresif duygular\u0131n tetiklenmesi, uykunun bask\u0131lanmas\u0131 vb.) korunmak i\u00e7in \u00f6nemlidir.",
    "keywords": [
        "geli\u015fimini",
        "bu",
        "uzun",
        "daha",
        "\u00e7ocuklar\u0131n",
        "i\u00e7in",
        "\u00e7ocuklar",
        "covid19",
        "ve",
        "bir",
        "nas\u0131l",
        "\u015fekilde",
        "da",
        "etkileyecek",
        "vadede",
        "sosyal"
    ],
    "meta_keywords": [
        "Prof. Dr. Derya Ulud\u00fcz",
        "koronavir\u00fcs",
        "\u00e7ocuk",
        "sa\u011fl\u0131k"
    ],
    "publish_date": null,
    "summary": "08.05.2020 Cuma | 18:59Erken sosyal geli\u015fim \u00e7o\u011funlukla aile i\u00e7inde ger\u00e7ekle\u015fse de, \u00e7ocuklar\u0131n; sosyal bir varl\u0131k olman\u0131n temellerini, ebeveynleri haricindeki akran gruplardan \u00f6\u011frenmeye ihtiya\u00e7lar\u0131 var.\nBunu yapmalar\u0131n\u0131 beyinleri s\u00f6yl\u00fcyor, \u00e7\u00fcnk\u00fc yeti\u015fkin hayat\u0131na at\u0131lmadan \u00f6nce sosyal becerilerini ve duygusal zekalar\u0131n\u0131 geli\u015ftirmeleri, toplumsal kurallar\u0131 analiz edip ileride hayata daha kolay uyum sa\u011flamalar\u0131 i\u00e7in bu bili\u015fsel s\u00fcre\u00e7 olduk\u00e7a gerekli.\nMaalesef sa\u011fl\u0131ks\u0131z ve verimsiz bir ortamda ge\u00e7en \u00e7ocukluk ve ergenlik d\u00f6nemleri, ileriki y\u0131llarda sosyal becerilerden yoksun, i\u00e7ine kapan\u0131k, \u00f6zg\u00fcvensiz, insan ili\u015fkilerini do\u011fru tahlil edemeyen, psikolojik rahats\u0131zl\u0131klar ya\u015fayan bireylerle kar\u015f\u0131la\u015fmam\u0131za neden oluyor.\nUzmanlar, evde kalma eyleminin fazla uzamazsa \u00e7ocuklar taraf\u0131ndan tolere edilebilece\u011fini, sosyal geli\u015fimlerinin h\u0131zl\u0131 bir \u015fekilde geri toparlanaca\u011f\u0131n\u0131 d\u00fc\u015f\u00fcn\u00fcyor.\nAncak yine de bu s\u00fcre zarf\u0131nda \u00e7ocuklar\u0131n ve ergenlerin ebeveynlerden ek ilgi ve deste\u011fe ihtiyac\u0131 var.\n\u00d6te yandan, hala sosyal geli\u015fimin erken a\u015famalar\u0131nda olan 5 ya\u015f\u0131n alt\u0131ndaki \u00e7ocuklar i\u00e7in bu s\u00fcre\u00e7 asl\u0131nda olduk\u00e7a harika, \u00e7\u00fcnk\u00fc 7/24 anne ve babalar\u0131n\u0131 evde bulabiliyorlar.\nMaalesef me\u015fgul hayatlar\u0131m\u0131z var ve k\u00fc\u00e7\u00fck \u00e7ocuklar\u0131m\u0131z\u0131 \u00e7o\u011fu zaman ihmal edebiliyoruz.\nBu s\u00fcre\u00e7te onlarla bol bol vakit ge\u00e7irmek, onlar\u0131n sa\u011fl\u0131kl\u0131 bir \u015fekilde ba\u011f kurma geli\u015fimini destekliyor.\nTeknolojik cihazlar, beynin sosyal geli\u015fiminde \u00e7\u00f6z\u00fcm m\u00fc?\nBu neslin \u00e7ocuklar\u0131 ve gen\u00e7leri, teknolojik cihazlar \u00fczerinden s\u00fcrekli ileti\u015fimde kalmaya al\u0131\u015fk\u0131nlar, b\u00f6ylece sosyal mesafeyle ba\u015fetmeleri kolayla\u015f\u0131yor.\n\u00c7o\u011fu uzun g\u00f6r\u00fcnt\u00fcl\u00fc sohbetler yap\u0131yor, grup\u00e7a film izliyorlar ve arkada\u015flar\u0131yla kar\u015f\u0131l\u0131kl\u0131 \u00e7evrimi\u00e7i oyunlar oynuyorlar.\nAncak, beynimiz en b\u00fcy\u00fck iki b\u00fcy\u00fcme ata\u011f\u0131n\u0131 bebeklik ve ergenlik d\u00f6neminde yap\u0131yor.\nBunlar, beynimizin en yumu\u015fak ve \u00f6\u011frenmeye haz\u0131r oldu\u011fu iki \u00f6nemli d\u00f6nem.\n\u00d6zellikle ergenlik en bi\u00e7imlendirici ya\u015fam evrelerinden biri: Geli\u015ftirilen becerilerin, olu\u015fturulan inan\u00e7lar\u0131n, kendimizi alg\u0131lama \u015feklimizin, bu a\u015famada d\u00fcnyayla nas\u0131l etkile\u015fim kurdu\u011fumuzun ve yeti\u015fkin olarak kim oldu\u011fumuzun tan\u0131mlanmas\u0131nda \u00f6nemli bir rol oynuyor.\nGe\u00e7 \u00e7ocuk ve ergenlerimizin deneyimleri bu s\u00fcre zarf\u0131nda engellendi\u011finde, b\u00fcy\u00fcme, \u00f6\u011frenme ve geli\u015fmede sorunlar ya\u015fayabiliyorlar.\nMaalesef, sanal etkile\u015fimler k\u0131sa vadede faydal\u0131 olabilmesine ra\u011fmen, ger\u00e7ek ya\u015fam etkile\u015fimlerinin tatmin edici bir alternatifi de\u011fil.\n\u00c7at\u0131\u015fmalar\u0131 \u00e7\u00f6zmeyi, payla\u015fmay\u0131, ba\u011fl\u0131l\u0131k kurmay\u0131, g\u00fcvenmeyi, b\u00fcy\u00fck sosyal gruplar\u0131 idare etmeyi ekranlar arac\u0131l\u0131\u011f\u0131yla etkili bir \u015fekilde \u00f6\u011frenmeleri m\u00fcmk\u00fcn de\u011fil.\nEvde tecrit olmak, \u00e7ocuklar\u0131n yeni deneyimler elde etme ve kendini ke\u015ffetme f\u0131rsatlar\u0131n\u0131 \u00f6nemli \u00f6l\u00e7\u00fcde azalt\u0131yor.\nBaz\u0131 ebeveynler bu etkinin karde\u015fleri olmayan tek \u00e7ocuklar \u00fczerinde daha b\u00fcy\u00fck oldu\u011funu d\u00fc\u015f\u00fcnebilir.\n\u00d6zellikle k\u00fc\u00e7\u00fck \u00e7ocuklar i\u00e7in akranlar\u0131yla, dolay\u0131s\u0131yla ya\u015f aral\u0131klar\u0131 fazla olmayan karde\u015fleriyle oyun oynamak, bili\u015fsel geli\u015fimi kolayla\u015ft\u0131r\u0131r.\nYeti\u015fkinler \u00e7ok iyi oyun arkada\u015f\u0131 de\u011fildir, s\u0131k\u0131c\u0131, sab\u0131rs\u0131z ve me\u015fgul olurlar.\nAncak birden fazla \u00e7ocuk, erken sosyal geli\u015fim a\u015famalar\u0131nda faydal\u0131 olsa da, sonraki d\u00f6nemlerde \u00e7ocuklar\u0131n, kimliklerini ortaya \u00e7\u0131karmalar\u0131 ve sosyal becerilerini geli\u015ftirmeleri i\u00e7in daha karma\u015f\u0131k sosyal gruplara ihtiya\u00e7lar\u0131 vard\u0131r.\nBu y\u00fczden aileler, \u00e7ocuklar\u0131n bili\u015fsel ve duygusal geli\u015fiminde akran arkada\u015f ili\u015fkilerinin yerini karde\u015flerin alamayaca\u011f\u0131n\u0131n fark\u0131nda olmal\u0131lar.\n\u00c7ocuklara g\u00fcven duygusu vermek ve stresten uzak tutmak \u00f6nemliD\u00fcnya derin ve uzun s\u00fcren bir durgunlu\u011fa girdik\u00e7e, aileler gelir kaynaklar\u0131n\u0131 kaybediyorlar, sa\u011fl\u0131klar\u0131 i\u00e7in endi\u015fe ediyorlar ya da sevdiklerinin hastal\u0131klar\u0131 veya kay\u0131plar\u0131yla \u00fcz\u00fcnt\u00fc ya\u015f\u0131yorlar.\nB\u00fct\u00fcn bunlar, \u00e7ocuklar\u0131n g\u00fcvenlik, emniyet ve normalite duygusunu kaybetmesine neden oluyor.\nBu da \u00e7ocuklar\u0131n uzun vadede, yeti\u015fkinliklerini bile etkileyebilecek derin yaralar almas\u0131na neden oluyor, \u00e7ocuklar beyinde mant\u0131kl\u0131 karar almay\u0131 y\u00f6neten prefrontal kortekslerinin yeterince geli\u015fmemi\u015f olmas\u0131 nedeniyle duygular\u0131n\u0131 d\u00fczenleyemiyorlar.\nBu y\u00fczden ebeveynlerin, \u00e7ocuklar\u0131n yorucu olabilecek duygusal d\u00fczenlemeleri yapmas\u0131nda yard\u0131mc\u0131 olmalar\u0131 gerekiyor.\n\u00c7ocuklar\u0131m\u0131z i\u00e7in \u00f6\u011frenme ve sa\u011fl\u0131kl\u0131 geli\u015fim i\u00e7in en iyi ortam\u0131 yaratmak istiyorsak g\u00fcn boyu onlarla makul miktarda \u00f6zenli etkile\u015fimde bulunmal\u0131, ama kendimiz i\u00e7in de iyile\u015ftirici bir vakte sahip olmal\u0131y\u0131z.\nSevdiklerimizle teknoloji yoluyla ileti\u015fim kurmal\u0131, sevdi\u011fimiz dinlendirici hobiler edinmeli, fiziksel egzersiz yapmal\u0131 ve bu \u015fekilde stres, kayg\u0131 ve depresyon seviyelerimizi azaltmal\u0131y\u0131z.\n\u00c7ocuklar\u0131n ihtiya\u00e7lar\u0131n\u0131 kar\u015f\u0131laman\u0131n tek yolu, yeti\u015fkinlerin ihtiya\u00e7lar\u0131n\u0131 atlamamakt\u0131r.\nBu ayn\u0131, u\u00e7aklarda acil durum oldu\u011funda ilk maskeyi \u00e7ocuklar\u0131n\u0131za de\u011fil, onlar\u0131 daha \u00e7abuk koruyabilmek i\u00e7in sizin takman\u0131z gerekti\u011fine benzer.\nSon olarak, ebeveynler \u00e7ocuklar\u0131yla COVID-19 hakk\u0131nda konu\u015fsalar da, rahats\u0131z edici haberlerin \u00e7ocuklar\u0131n stres seviyelerini y\u00fckseltti\u011fi g\u00f6sterildi\u011finden, \u00e7ocuklar\u0131 pandemiyle ilgili televizyon ve medya raporlar\u0131na maruz b\u0131rakmamaya \u00e7al\u0131\u015f\u0131n.\n\u00c7ocuklar\u0131n sosyal geli\u015fimlerine devam etmelerine yard\u0131mc\u0131 olacak baz\u0131 ipu\u00e7lar\u0131:1.\nEtkile\u015fimli oyunlar oynay\u0131nK\u00fc\u00e7\u00fck \u00e7ocuklar\u0131 ekranlar\u0131n \u00f6n\u00fcne koymak ve arkada\u015flar\u0131yla saatlerce konu\u015fmalar\u0131na izin vermek yerine, aile \u00fcyeleriyle bir masa etraf\u0131nda tabu, monopoli, tombala gibi sosyal etkile\u015fimli oyunlar oynamak olduk\u00e7a faydal\u0131d\u0131r.\nBu \u015fekilde baz\u0131 sosyal becerileri pratik etmek zorunda kal\u0131rlar.\nBu oyunlar\u0131, ak\u0131ll\u0131 telefonlar\u0131n\u0131za uygulama olarak da indirip ailenizle oynayabilirsiniz.\nOnlara ki\u015fisel alan tan\u0131y\u0131n ama sevginizi de verinGe\u00e7 \u00e7ocukluk ve ergenlikte, \u00e7ocuklar\u0131n\u0131z karantina beraberli\u011finden bunalabilir, sizden s\u00fcrekli ka\u00e7mak i\u00e7in bir yere ihtiya\u00e7 duyarlar.\nSosyal \u00e7evrelerini \u00f6zlerler, \u00e7\u00fcnk\u00fc beyinlerinde merkezleri aile de\u011fil sosyal ortamlar\u0131d\u0131r.\nAncak sizi ne kadar itmeye \u00e7al\u0131\u015fsalar da, sizi sevdiklerini ve sevginize ihtiya\u00e7 duyduklar\u0131n\u0131 unutmay\u0131n.\nEvde s\u00fcrekli gerginlik olmamas\u0131 i\u00e7in onlara kendilerine ait bir alan tan\u0131y\u0131n ve bu alana sayg\u0131 duyun.\n\u00c7evrimi\u00e7i olma ihtiya\u00e7lar\u0131n\u0131 anlay\u0131nBir\u00e7ok gen\u00e7 sosyal etkile\u015fim ihtiyac\u0131n\u0131, ak\u0131ll\u0131 telefonlar\u0131ndan sa\u011fl\u0131yor.\nOnlar\u0131n kulland\u0131\u011f\u0131 uygulamalara a\u015fina olun ve size zaman zaman \u00e7evrimi\u00e7i yapt\u0131klar\u0131n\u0131 aramalar\u0131 g\u00f6stermelerini isteyin.\nNeyi neden yapt\u0131\u011f\u0131n\u0131z konusunda her zaman \u015feffaf olun, b\u00f6ylece isyanc\u0131 olmak yerine davran\u0131\u015flar\u0131n\u0131z\u0131 \u00f6\u011frenirler ve k\u0131s\u0131tlamalar\u0131n\u0131z\u0131 anlarlar.\nHer g\u00fcn fiziksel egzersizi te\u015fvik edinBunun sosyal geli\u015fimle ilgisi olmad\u0131\u011f\u0131n\u0131 d\u00fc\u015f\u00fcnseniz de, asl\u0131nda \u00f6\u011frenilen bilgilerin beyne i\u015flenmesi i\u00e7in olduk\u00e7a \u00f6nemlidir ve \u00e7ocu\u011funuzun duygusal dengesini korumas\u0131na yard\u0131mc\u0131 olacakt\u0131r.\nFiziksel aktivite sonras\u0131 salg\u0131lanan hormonlar, \u00e7ocuklar\u0131n\u0131z\u0131n daha iyi hissetmesini ve beyinlerinin de \u00f6\u011frenmeye daha a\u00e7\u0131k hala gelmesini sa\u011flar.\nAyr\u0131ca, sosyal tecritten ve pandemiden kaynaklanan stres ile korkuyu da azalt\u0131r.\nYatmadan en az 1 saat \u00f6nce cihazs\u0131z aile zaman\u0131 belirleyinEkran zaman\u0131n\u0131 cihazs\u0131z aile zaman\u0131yla dengeleyen bir vakit olu\u015fturun.\nBu zaman\u0131, beraber oyun oynama, kitap okuma vb.\nBu \u00f6zellikle uyku d\u00fczeni ve teknolojik cihazlar\u0131n olumsuz etkilerinden (stres ve depresif duygular\u0131n tetiklenmesi, uykunun bask\u0131lanmas\u0131 vb.)\nkorunmak i\u00e7in \u00f6nemlidir.",
    "article_html": "",
    "meta_description": "Pandemi ile birlikte d\u00fcnya \u00e7ap\u0131nda bir sosyal izolasyon ya\u015f\u0131yoruz. \u015eu anda t\u00fcm d\u00fcnyada \u00e7ocuklar\u0131n y\u00fczde 60'\u0131 tam veya k\u0131smi olarak d\u0131\u015far\u0131 \u00e7\u0131kma yasa\u011f\u0131 olan koronavir\u00fcs k\u0131s\u0131tlamalar\u0131 alt\u0131ndaki \u00fclkelerde ya\u015f\u0131yor. D\u00fcnyadaki 1,5 milyar \u00e7ocuk okula gitmiyor. Bu s\u00fcrecin daha ne kadar devam edece\u011fi belli olmasa da, \u00f6zellikle...",
    "meta_lang": "tr"
}