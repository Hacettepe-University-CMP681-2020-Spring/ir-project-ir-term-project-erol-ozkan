{
    "article_id": "f9bb3ee6caadcdeac51182cde60b5186.1590265835.6719284",
    "title": "Fuzuli\u2019den Val\u00e9ry\u2019e SO Duo\u2019nun yeni alb\u00fcm\u00fc: \u201cK\u0131rksab\u0131r\u201d",
    "authors": [],
    "canonical_link": "https://www.cnnturk.com/kultur-sanat/fuzuliden-val-rye-so-duonun-yeni-albumu-kirksabir",
    "url": "http://cnnturk.com/kultur-sanat/fuzuliden-val-rye-so-duonun-yeni-albumu-kirksabir",
    "top_img": "https://i2.cnnturk.com/i/cnnturk/75/0x0/5ebd41f9bf21440524bd3613.jpg",
    "meta_img": "https://i2.cnnturk.com/i/cnnturk/75/0x0/5ebd41f9bf21440524bd3613.jpg",
    "movies": [],
    "text": "1903 - 1969 y\u0131llar\u0131 aras\u0131nda bu d\u00fcnyay\u0131 \u015fereflendirmi\u015f olan Alman felsefeci, bestek\u00e2r, m\u00fczik ve toplumbilimci Theodor W. Adorno, \u201cOn the Social Situation of Music\u201d ba\u015fl\u0131kl\u0131 makalesinde m\u00fczi\u011fin, \u201cToplumun h\u00e2lini o anki ko\u015fullar\u0131n\u0131 aktarma ve ac\u0131n\u0131n dilini kullanarak d\u00f6n\u00fc\u015f\u00fcm\u00fc tetikleme becerisi sayesinde iyi m\u00fczik olabilece\u011fini\u201d s\u00f6yler. Anla\u015f\u0131ld\u0131\u011f\u0131 \u00fczere bug\u00fcn fonumuz m\u00fczik olacak, \u00f6znemiz de 2013\u2019ten itibaren farkl\u0131 t\u00fcrlerdeki yo\u011fun m\u00fczikal birikimlerini farkl\u0131 projelerde bulu\u015fturmay\u0131 se\u00e7en Sumru A\u011f\u0131ry\u00fcr\u00fcyen ve Or\u00e7un Ba\u015ft\u00fcrk taraf\u0131ndan 2016\u2019da kurulan SO Duo\u2019nun \u00fc\u00e7\u00fcnc\u00fc alb\u00fcm\u00fc (E.P.) \u201cK\u0131rksab\u0131r\u201d.\n\nBilgi Music Label etiketiyle yay\u0131nlanan ve mastering\u2019ini Nekropsi\u2019den tan\u0131d\u0131\u011f\u0131m\u0131z Cem \u00d6mero\u011flu\u2019nun \u00fcstlendi\u011fi \u201cK\u0131rksab\u0131r\u201d\u0131 dijital platformlardan fonunuza alabilirsiniz. \u00dc\u015fenmez de hat\u0131rlarsak: 80\u2019lerin m\u00fczik grubu Mozaik\u2019in kurucular\u0131ndan biri olarak hayat\u0131m\u0131za giren, sonras\u0131nda pek \u00e7ok \u015fark\u0131, proje, radyo program\u0131, m\u00fczik direkt\u00f6rl\u00fc\u011f\u00fc, \u00e7ocuk kitab\u0131 \u00e7evirileri ve akademisyen kimli\u011fiyle her daim elini att\u0131\u011f\u0131, sesini verdi\u011fi i\u015flerde sanatsever tayfay\u0131 mest eden Sumru A\u011f\u0131ry\u00fcr\u00fcyen ve \u0130stanbul Blues Kumpanyas\u0131, Saska, Replikas, K\u0131r\u0131ka, Taner \u00d6ng\u00fcr & 43.75 gibi gruplardan a\u015fina oldu\u011fumuz Or\u00e7un Ba\u015ft\u00fcrk\u2026\n\nBiraz \u0131s\u0131nd\u0131ysak burada bir virg\u00fcl koyup, g\u00fcndemin yorgunlu\u011funu ve yo\u011funlu\u011funu biraz daha havaland\u0131rmak \u00fczere, dikkatinizi Adorno\u2019nun YKY\u2019ndan \u00e7\u0131kan \u201cM\u00fczik Yaz\u0131lar\u0131\u201d kitab\u0131na verip, sonras\u0131nda ad\u0131yla da manidar alb\u00fcm \u201cK\u0131rksab\u0131r\u201d sayesinde kelama d\u00fc\u015ft\u00fc\u011f\u00fcm Or\u00e7un Ba\u015ft\u00fcrk ile yapt\u0131\u011f\u0131m\u0131z r\u00f6portaja gelece\u011fim\u2026\n\n\u201cAldous Huxley, denemelerinden birinde, bir e\u011flence yerinde asl\u0131nda kimin h\u00e2l\u00e2 e\u011flendi\u011fini sormu\u015ftu. E\u011flence m\u00fczi\u011finin asl\u0131nda kimi e\u011flendirdi\u011fi sorusu da en az bunun kadar yerindedir. E\u011flence m\u00fczi\u011fi, e\u011flendirmekten \u00e7ok insanlar\u0131n susturulmas\u0131n\u0131, bir ifade bi\u00e7imi olarak dilin yava\u015f yava\u015f yok olmas\u0131n\u0131, kendini izah etme becerisinden yoksunlu\u011fu tamamlar gibi g\u00f6r\u00fcn\u00fcr. Kayg\u0131yla, \u00e7al\u0131\u015fmayla ve itirazs\u0131z bir itaatk\u00e2rl\u0131kla deforme olmu\u015f insanlar aras\u0131ndaki o sessizli\u011fin oyuklar\u0131n\u0131 doldurur sanki.\n\nSessiz filmler d\u00f6neminde ve onlar\u0131n yol a\u00e7t\u0131\u011f\u0131 belirli durumda kendi pay\u0131na d\u00fc\u015fen o \u00e7ok \u00fcz\u00fcc\u00fc rol\u00fc her tarafta, fark\u0131na bile var\u0131lmadan \u00fcstlenir. Art\u0131k salt bir arka plan unsuru olarak alg\u0131lan\u0131r. Hi\u00e7 kimse kendini ifade ederek konu\u015fam\u0131yorsa hi\u00e7 kimse de dinleyemiyordur. M\u00fczi\u011fe \u00f6zel bir ilgi duyan ve ondan faydalanan Amerikal\u0131 bir radyo reklamc\u0131l\u0131\u011f\u0131 uzman\u0131, insanlar\u0131n bir \u015feyi dinlerken bile ona dikkatini vermedi\u011fini i\u015faret ederek bu reklamlar\u0131n etkisine dair \u015f\u00fcphelerini dile getirmi\u015fti...\u201d\n\n\u201cEn iyi s\u0131\u011f\u0131na\u011f\u0131m\u0131z yine m\u00fczik oldu\u201d\n\n\u00b7\u201cVe d\u00fcnyay\u0131 kazanan insanlar, ruhlar\u0131n\u0131 kaybettiler\u2026 Onlar bilmiyorlar, onlar g\u00f6remiyorlar, sen de onlardan biri misin?\u201d The Beatles\u2019\u0131n bas gitaristi George Harrison\u2019un 1967\u2019de yazd\u0131\u011f\u0131 \u201cSgt. Pepper\u2019s Lonely Hearts Club Band\u201d alb\u00fcm\u00fcn\u00fcn \u015fark\u0131s\u0131 \u201cWithin You Without You\u201ddan yola \u00e7\u0131karsak, bug\u00fcn ya\u015fad\u0131\u011f\u0131m\u0131z pandemiyle de bizler, \u2018kendi k\u00fc\u00e7\u00fck d\u00fcnyalar\u0131m\u0131zda konfor alanlar\u0131m\u0131z\u0131 kaybetmeyelim\u2019 derken, hem \u2018g\u00f6remeyenlerden\u2019 olup hem de insanl\u0131\u011f\u0131n gelece\u011fini ve 4.5 milyar y\u0131ll\u0131k d\u00fcnyan\u0131n ruhunu mu kaybediyoruz?\n\nBunu kaybetmeye \u00e7ok \u00f6nceden ba\u015flad\u0131k san\u0131yorum. Hatta bunu insan\u0131n yerle\u015fik d\u00fczene ge\u00e7i\u015fiyle ortaya \u00e7\u0131kan m\u00fclkiyet kavram\u0131na kadar geriye g\u00f6t\u00fcrmek m\u00fcmk\u00fcn... Zaten entropi yasas\u0131n\u0131n Budist terminolojideki kar\u015f\u0131l\u0131\u011f\u0131 olan \u201cd\u00fczensizli\u011fe gidi\u015f\u201d vurgusu, yani \u201cbirle\u015fik olan her \u015feyin bir g\u00fcn \u00e7\u00f6z\u00fclece\u011fi\u201d ger\u00e7e\u011fi, i\u015flerin hi\u00e7bir zaman yolunda olmad\u0131\u011f\u0131n\u0131 vurgular nitelikte. D\u00fcnyan\u0131n ruhu dedi\u011fimiz \u015fey, belki de animist alg\u0131lay\u0131\u015f\u0131n \u201cher \u015feyin ruhu\u201d olarak ortaya koydu\u011fu \u015fey ve bu g\u00f6r\u00fc\u015f\u00fcn yol a\u00e7t\u0131\u011f\u0131 yumu\u015fakl\u0131k ve empatidir. Buradan \u00e7ok uzaktay\u0131z; bu saatten sonra da, yani \u201c6. b\u00fcy\u00fck kitlesel yok olu\u015f yok olu\u015f\u201d evresinde d\u00fcnyay\u0131 tekrar bu \u015fekilde g\u00f6rmemiz m\u00fcmk\u00fcn de\u011fil.\n\n\u2022 R\u00f6portaj\u0131n giri\u015finde Adorno\u2019dan m\u00fczi\u011fe dair al\u0131nt\u0131lad\u0131\u011f\u0131m s\u00f6zlere dair, m\u00fczi\u011fin icrac\u0131lar\u0131ndan biri olarak siz ne s\u00f6ylemek istersiniz?\n\nEnis Batur\u2019un bir s\u00f6z\u00fc akl\u0131ma geldi: \u201cBu kadar \u00e7ok m\u00fczik \u00e7al\u0131nan bir \u00fclkede, m\u00fczi\u011fin ciddiye al\u0131nd\u0131\u011f\u0131 d\u00fc\u015f\u00fcn\u00fclebilir mi?\u201d M\u00fczi\u011fin kay\u0131t alt\u0131na al\u0131nmas\u0131yla metaya d\u00f6n\u00fc\u015fmesinin tarihi paraleldir. Buradan bak\u0131nca, hakim ideolojilerin medyay\u0131 bir \u2018ka\u00e7\u0131\u015f\u2019 ve \u2018y\u00f6nlendirme\u2019 arac\u0131 olarak g\u00f6rmesi ve kullanmas\u0131 \u015fa\u015f\u0131rt\u0131c\u0131 de\u011fil. Sinema bu ka\u00e7\u0131\u015f\u0131 en g\u00fc\u00e7l\u00fc \u015fekilde ger\u00e7ekle\u015ftirebilen sanat san\u0131r\u0131m. Kovboy filmlerine giden Amerikan i\u015f\u00e7i s\u0131n\u0131f\u0131n\u0131n film s\u00fcresince kahramanla \u00f6zde\u015fle\u015fip, kendini asla sahip olamayaca\u011f\u0131 g\u00fcce sahip hissetmesi ve film bitiminde hayat\u0131nda hi\u00e7bir de\u011fi\u015fikli\u011fin olmad\u0131\u011f\u0131n\u0131 fark etmesi, hem d\u00fczenin korunmas\u0131 hem de onun (izleyicinin) tekrar tekrar ayn\u0131 deneyimi ya\u015famak istemesiyle sonu\u00e7lanm\u0131\u015ft\u0131r.\n\nBu \u2018ka\u00e7\u0131\u015f\u2019\u0131n tekrar ya\u015fanmak istenmesi sekt\u00f6re ihtiyac\u0131 olan paray\u0131 kar\u015f\u0131lar. Buna kar\u015f\u0131 \u00e7\u0131kan ve sinemay\u0131 deneysel bir sanat olarak alg\u0131layan (ki tamamen \u00f6yledir) y\u00f6netmenler de mevcut. \u0130kinci D\u00fcnya Sava\u015f\u0131 sonras\u0131nda toplumdaki \u00e7aresizli\u011fin en iyi d\u0131\u015favurumu Yeni Ger\u00e7ek\u00e7ilik\u2019tir. Sonras\u0131nda belirli \u00f6l\u00e7\u00fclerde \u0130talyan Yeni Ger\u00e7ek\u00e7ili\u011fi\u2019nden etkilenen ve tabular\u0131 yerle bir eden \u2018Yeni Dalga\u2019 gelmi\u015ftir. Nereye ve nas\u0131l bakt\u0131\u011f\u0131m\u0131z \u00f6nemli. M\u00fczikte de benzer s\u00fcre\u00e7ler i\u015flemi\u015ftir. 20. y\u00fczy\u0131l ile beraber devrim niteli\u011finde bak\u0131\u015f a\u00e7\u0131lar\u0131 geli\u015fmi\u015ftir m\u00fczikte. Biz her zaman i\u015fin \u2018yarat\u0131c\u0131\u2019 k\u0131sm\u0131nda olmaya, eski ile yeniyi birle\u015ftirmeye, ana ak\u0131m\u0131 d\u00fc\u015f\u00fcnmeden m\u00fczi\u011fimizin i\u00e7eri\u011fine ve m\u00fczik tarihindeki yerine yo\u011funla\u015f\u0131yoruz.\n\n\u00b7Ad\u0131yla da ya\u015fad\u0131\u011f\u0131m\u0131z bug\u00fcnlere bir g\u00f6nderme niteli\u011findeki \u201cK\u0131rksab\u0131r\u2019\u0131 \u00e7\u0131karmal\u0131y\u0131z\u201d\u0131 size dedirten itici g\u00fcc\u00fc ve hissiyat\u0131n\u0131 tarifler misiniz?\n\nSan\u0131yorum gayet do\u011fal bir \u015fekilde \u201cbu s\u00fcre\u00e7te bir alb\u00fcm yapmal\u0131y\u0131z\u201d dedik. Bu hem bizi motive edecek hem de hissetti\u011fimiz yo\u011fun duygular\u0131 dinleyiciyle bulu\u015fturacakt\u0131. \u0130lk kez alb\u00fcm\u00fcn mastering d\u0131\u015f\u0131ndaki t\u00fcm prod\u00fcksiyonunu kendimiz ger\u00e7ekle\u015ftirdik. Bu hem zor hem de \u00e7ok heyecan vericiydi. B\u00f6yle belirsiz ve endi\u015fe verici zamanlarda, en iyi s\u0131\u011f\u0131na\u011f\u0131m\u0131z yine m\u00fczik oldu.\n\n\u201cTan\u0131mlarla pek i\u015fimiz yok\u201d\n\n\u2022 \u0130lk iki alb\u00fcm\u00fcn\u00fcz\u00fcn sadeli\u011finin yamac\u0131nda, \u201cK\u0131rksab\u0131r\u201dda elektronik seslerin daha yo\u011fun olu\u015funu neye ba\u011fl\u0131yorsunuz? Buna e\u015f olarak son y\u0131llarda, m\u00fczikle ilgili epey kafa yak\u0131c\u0131 tan\u0131mlar yap\u0131lmakta, sizden de alabilir miyiz; SO Duo\u2019yu kodlad\u0131\u011f\u0131n\u0131z bir yer var m\u0131 ya da c\u00fcmleye d\u00fc\u015fen hali ne olur?\n\nAsl\u0131nda her zaman elektronik sesler vard\u0131 m\u00fczi\u011fimizde. Belki bilgisayar bu kadar hakim de\u011fildi ama hem \u201cAy Ana\u201dda ve hem sahnede loop\u2019lar, Eno ve Chilvers\u2019\u0131n birlikte \u00fcrettikleri \u2018generative\u2019 uygulamalar ve klavye kulland\u0131k. \u00c7ok iyi birer dinleyici olmaya \u00e7al\u0131\u015f\u0131yoruz, bunun m\u00fczi\u011fimizde etkisi oldu\u011funu d\u00fc\u015f\u00fcn\u00fcyorum. Ticari m\u00fczikle u\u011fra\u015fan bir ikili olmad\u0131\u011f\u0131m\u0131z i\u00e7in her zaman kendimizi yenilemeye haz\u0131r\u0131z. Bunu da piyasan\u0131n \u015fartlar\u0131n\u0131 g\u00f6zeterek de\u011fil, s\u0131n\u0131rs\u0131z bir \u015fekilde yap\u0131yoruz. Stereolab i\u00e7in yap\u0131lan \u2018f\u00fct\u00fcristik retro pop\u2019 tan\u0131mlamas\u0131ndan daha kafa yak\u0131c\u0131s\u0131n\u0131 duymad\u0131m a\u00e7\u0131k\u00e7as\u0131. Biz \u201calt-folk\u201d ve \u201cdi\u011fer\u201d tan\u0131mlar\u0131n\u0131 se\u00e7tik. \u201cDi\u011fer\u201d bana her zaman iyi gelmi\u015ftir. Asl\u0131nda tan\u0131mlarla pek i\u015fimiz yok. Bilin\u00e7li hi\u00e7bir m\u00fczisyenin de olaca\u011f\u0131n\u0131 zannetmiyorum.\n\n\u2022 Bug\u00fcne kadar yer ald\u0131\u011f\u0131n\u0131z projeleri ve alb\u00fcm i\u00e7eriklerini d\u00fc\u015f\u00fcn\u00fcrsek; \u2018Gabon Pigmeleri\u2019nden Uygur fallar\u0131na, A\u015f\u0131k Veysel\u2019den Fuzuli\u2019ye, Lao Tzu\u2019dan ninnilere de\u011fin \u015fiirler ve kadim metinler var \u00e7al\u0131\u015fmalar\u0131n\u0131zda. Buralarda gezinme ve ke\u015fif yolculu\u011funuzdan bahseder misiniz? Takibinizde olanlar biliyor ama sizinle ilk defa tan\u0131\u015f edeceklere mesela, SO Duo\u2019nun ba\u015flang\u0131\u00e7 ser\u00fcvenini tetikleyen neydi?\n\nTarih 2013 idi yan\u0131lm\u0131yorsam. \u0130lk defa sahnede birlikte do\u011fa\u00e7lama imkan\u0131 bulduk ve devam etme karar\u0131 ald\u0131k. \u0130lk olarak yan\u0131m\u0131za \u015eevket Ak\u0131nc\u0131\u2019y\u0131 da al\u0131p, Konjo isminde bir trio kurduk ve konserler verdik. Konjo\u2019ya devam ederken duo olarak \u00e7almak ve daha da sadele\u015fmek istedi\u011fimizi anlad\u0131k ve bu s\u0131n\u0131rlaman\u0131n neler do\u011furaca\u011f\u0131n\u0131 merak ettik. Farkl\u0131 form ve enstr\u00fcmantasyon se\u00e7eneklerini deneyimledikten sonra par\u00e7a formunda karar k\u0131ld\u0131k ve bug\u00fcnk\u00fc \u015feklimizi ald\u0131k. Sumru da ben de her zaman \u015fiir ve edebiyata ilgi duyan insanlar olduk. Se\u00e7ti\u011fimiz metinlerin bunun bir uzant\u0131s\u0131 oldu\u011funu d\u00fc\u015f\u00fcn\u00fcyorum.\n\n\u2022 Alb\u00fcmde, \u201c\u0130\u00e7imizde olanlarla aram\u0131za mesafe koyamay\u0131z\u201d diyen P. Val\u00e9ry\u2019nin, \u201cBir b\u00fcy\u00fck s\u00fck\u00fbn dinler beni / Umudu dinledi\u011fim yerden\u201d ve \u201cDert \u00e7ok, hemdert yok\u201d diyen Fuzuli\u2019nin \u201cDost ilgisiz, felek merhametsiz, d\u00fcnya s\u00fck\u00fbnetsiz\u201d s\u00f6zlerinin yer ald\u0131\u011f\u0131 iki \u015fark\u0131 da var. M\u00fczi\u011fe yans\u0131yan hemhalleri muazzam, sizdeki efsunlar\u0131 neye tekab\u00fcl ediyor?\n\nBen, Valery\u2019nin de\u011ferini \u0130lhan Berk\u2019in yaz\u0131lar\u0131n\u0131 okudu\u011fumda daha iyi kavrad\u0131\u011f\u0131m\u0131 d\u00fc\u015f\u00fcn\u00fcyorum. Sembolik \u015fiirin, ak\u0131l yoluyla yaz\u0131lan \u015fiirin kurucusu olmas\u0131 sebebiyle Berk\u2019i de \u00e7ok etkilemi\u015f bir \u015fair. Berk de benim en sevdi\u011fim \u015fair diyebilirim. Berk\u2019in \u015fiirlerini bazen aylarca tasarlamas\u0131n\u0131 Val\u00e9ry\u2019den ald\u0131\u011f\u0131 bir miras olarak g\u00f6rmek laz\u0131m. Fuzuli ise Sumru\u2019nun fikriydi. Bu gazeli bir trip-hop par\u00e7as\u0131na d\u00f6n\u00fc\u015ft\u00fcrmeye ne a\u015famada karar verdi\u011fimizi inan\u0131n pek hat\u0131rlam\u0131yorum. Mutfakta (ev st\u00fcdyosu) s\u00fcrekli bir \u015feyler pi\u015fti\u011fi i\u00e7in arada de\u011fi\u015fik yemekler de \u00e7\u0131k\u0131yor san\u0131r\u0131m.\n\n\u2022 Son \u015fark\u0131da, \u201cBir \u015feyler de\u011fi\u015fiyor, seziyorum / Karanl\u0131k koyula\u015ft\u0131k\u00e7a \u0131\u015f\u0131\u011fa d\u00f6n\u00fcyoruz\u201d diyorsunuz ve ben dinlerken akl\u0131mda beliren fazla \u0131\u015f\u0131\u011f\u0131n her daim insan\u0131 k\u00f6r noktaya getirdi\u011fiydi. Bizler fazla \u0131\u015f\u0131ktan -zifiri karanl\u0131klara ge\u00e7i\u015f yapt\u0131k da tekrardan \u2018ayd\u0131nlanmaya\u2019 ge\u00e7er miyiz? Zira bug\u00fcnlerin sonunda ya\u015fam formlar\u0131n\u0131n de\u011fi\u015fece\u011fini s\u00f6yleyenler de var, tam tersi 300 bin y\u0131ll\u0131k insan tarihinin de\u011fi\u015femeyece\u011fini d\u00fc\u015f\u00fcnenler de. Sizce?\n\nDe\u011fi\u015fime kendimizden ba\u015flamal\u0131y\u0131z. Ben insanl\u0131\u011f\u0131n gelece\u011fi a\u00e7\u0131s\u0131ndan \u00e7ok da iyimser oldu\u011fumu s\u00f6yleyemeyece\u011fim. Daha ge\u00e7ti\u011fimiz y\u00fczy\u0131l iki d\u00fcnya sava\u015f\u0131 ve say\u0131s\u0131z ac\u0131lar ya\u015fad\u0131k. 21. y\u00fczy\u0131l\u0131n da iyi \u015feylere gebe oldu\u011funu s\u00f6ylemek \u00e7ok zor. Zaten iyi bir giri\u015f yapm\u0131\u015f say\u0131lmay\u0131z. Ama \u0131\u015f\u0131\u011fa d\u00f6nmemiz, vicdanl\u0131 ve do\u011fru bir ya\u015fam kurmam\u0131z gerekti\u011fi kesin.\n\n\u201c\u00d6zg\u00fcn i\u015flerin s\u0131n\u0131rl\u0131 say\u0131da olmas\u0131\u201d\n\n\u2022 \u201cBelki de her birimiz, dinlediklerimizden olu\u015furuz\u201d diyorsunuz, bug\u00fcn d\u00fcnyaya bak\u0131nca, sanat\u0131, m\u00fczi\u011fi, yaratanlar\u0131n\u0131 ve biz dinleyenleri / izleyenleri nas\u0131l foto\u011frafl\u0131yorsunuz?\n\nM\u00fczikte internetin devreye girmesi ve dijital \u00fcretimler sonras\u0131 pek \u00e7ok \u015feyin de\u011fi\u015fti\u011fi malumunuz. Bunun iyi yanlar\u0131 da var k\u00f6t\u00fc yanlar\u0131 da. M\u00fczi\u011fin \u00f6zg\u00fcrle\u015fmesi belki en iyi yan\u0131 ama bunun yan\u0131nda \u00fcretimlerin birbirine son derece benzer olmas\u0131, \u00f6zg\u00fcn i\u015flerin s\u0131n\u0131rl\u0131 say\u0131da olmas\u0131 k\u00f6t\u00fc yanlar\u0131. Belki de herkes benzer ekipmanlar\u0131 kulland\u0131\u011f\u0131 i\u00e7in b\u00f6yle oluyor.\n\nBir sanat\u00e7\u0131 m\u00fczikte derinle\u015fmemi\u015fse, m\u00fczi\u011fin yan\u0131 s\u0131ra sanat\u0131n di\u011fer kollar\u0131yla da ilgilenmiyorsa i\u00e7erik \u00fcretmede zorlanabilir. Dijital \u00fcretimlerin \u00e7o\u011fu bu eksikleri g\u00fczelce paketliyor (burada icra sorunundan bahsediyorum), bu \u00fcretimlerin al\u0131c\u0131s\u0131 (t\u00fcketicisi) da ona g\u00f6re oluyor; sab\u0131rs\u0131z, dikkati da\u011f\u0131n\u0131k, herhangi bir nedenselli\u011fi \u00f6nemsemeden bir sonraki \u00fcretime a\u00e7.\n\n\u2022Bug\u00fcnlerde sizi k\u0131ran, k\u0131zd\u0131ran, iyi gelen, \u201cbu da varm\u0131\u015f\u201d dedirtip, heyecanland\u0131ran neler var?\n\nBaz\u0131 m\u00fczisyenlerin bir daha m\u00fczik \u00fcretemeyecekleri pani\u011fiyle s\u00fcrekli canl\u0131 yay\u0131n yapmas\u0131 beni biraz d\u00fc\u015f\u00fcnd\u00fcr\u00fcyor. B\u00f6yle basit bir yorumla yetineyim yoksa politik konulara, iklim krizine falan girersek \u00e7\u0131kamay\u0131z. \u0130yi gelen \u015fey ise yak\u0131n \u00e7evremdeki insanlar\u0131n birbirine daha \u00e7ok ba\u011fland\u0131\u011f\u0131n\u0131 g\u00f6rmek oluyor. D\u00fc\u015f\u00fcnmeye zaman\u0131m\u0131z oldu san\u0131r\u0131m. Bunun kal\u0131c\u0131 olmas\u0131n\u0131 \u00e7ok diliyorum.\n\n\u2022 \u015eair, yazar \u0130van Turgenyev\u2019in, \u201cBundan sonras\u0131n\u0131 ancak bir m\u00fczik par\u00e7as\u0131 anlatabilir\u201d dedi\u011fi gibi, sizce bu pandemi sonras\u0131nda nas\u0131l anlat\u0131mlar bizleri bekliyor ya da nas\u0131l anlat\u0131mlar olmal\u0131, \u00f6ng\u00f6r\u00fcn\u00fcz nedir?\n\nYa\u015fam uzun bir s\u00fcre daha \u00e7evrimi\u00e7i devam edecek gibi g\u00f6z\u00fck\u00fcyor. Ayr\u0131ca salg\u0131ndan sonra ekonomik problemlerin ve g\u0131daya ula\u015f\u0131m sorunlar\u0131n\u0131n artarak devam edece\u011fini d\u00fc\u015f\u00fcn\u00fcrsek, herkes \u00f6nceli\u011fini buna verecektir. Yani hayatta kalmak daha \u00f6nemli olacakt\u0131r. Sanat\u0131 \u00fczerine d\u00fc\u015f\u00fcnen ve d\u00fc\u015f\u00fcnmeye f\u0131rsat bulanlar bunu zaten devam ettiriyorlar. Dayan\u0131\u015fma ise do\u011fru ama bir o kadar da romantik bir fikir. Umar\u0131z ger\u00e7ek olur.\n\n\u2022 Koronavir\u00fcsle birlikte online hayatlar alemine d\u00f6nd\u00fc\u011f\u00fcm\u00fcz \u015fu son iki ayda, k\u00fclt\u00fcr sanat el\u00e7ileri k\u0131vam\u0131nda geziyoruz gibi. Online ya\u015famlar\u0131n sanata ve m\u00fczi\u011fe etkisi nas\u0131l olur?\n\nHer \u015feyi online yapamayaca\u011f\u0131m\u0131z kesin. Belki yapmamal\u0131y\u0131z da, \u00e7\u00fcnk\u00fc bunun insan psikolojisi i\u00e7in uzun vadede faydal\u0131 olaca\u011f\u0131n\u0131 d\u00fc\u015f\u00fcnm\u00fcyorum. Canl\u0131 yay\u0131nlarda, \u00e7evrimi\u00e7i toplant\u0131larda kendi imgesine bu kadar \u00e7ok maruz kalan bir insan\u0131n ya\u015famsal ger\u00e7ekli\u011fi ters y\u00fcz olabilir.\n\n\u2022 Son olarak payla\u015fmak istedi\u011finiz bir \u015fey var m\u0131?\n\nSa\u011fl\u0131k diyelim. Herkesin yeterli g\u0131daya ula\u015fabilmesi, do\u011fan\u0131n ritmine geri d\u00f6nmesi ve karbon sal\u0131n\u0131mlar\u0131n\u0131n azalmaya devam etmesi \u00f6ncelikli dileklerimiz.",
    "keywords": [
        "\u00e7ok",
        "alb\u00fcm\u00fc",
        "duonun",
        "bu",
        "iyi",
        "fuzuliden",
        "k\u0131rksab\u0131r",
        "yeni",
        "daha",
        "olarak",
        "hem",
        "ve",
        "bir",
        "da",
        "m\u00fczik",
        "val\u00e9rye"
    ],
    "meta_keywords": [
        "Sumru A\u011f\u0131ry\u00fcr\u00fcyen",
        "Or\u00e7un Ba\u015ft\u00fcrk",
        "k\u00fclt\u00fcr",
        "sanat",
        "alb\u00fcm"
    ],
    "publish_date": null,
    "summary": "Anla\u015f\u0131ld\u0131\u011f\u0131 \u00fczere bug\u00fcn fonumuz m\u00fczik olacak, \u00f6znemiz de 2013\u2019ten itibaren farkl\u0131 t\u00fcrlerdeki yo\u011fun m\u00fczikal birikimlerini farkl\u0131 projelerde bulu\u015fturmay\u0131 se\u00e7en Sumru A\u011f\u0131ry\u00fcr\u00fcyen ve Or\u00e7un Ba\u015ft\u00fcrk taraf\u0131ndan 2016\u2019da kurulan SO Duo\u2019nun \u00fc\u00e7\u00fcnc\u00fc alb\u00fcm\u00fc (E.P.)\nBilgi Music Label etiketiyle yay\u0131nlanan ve mastering\u2019ini Nekropsi\u2019den tan\u0131d\u0131\u011f\u0131m\u0131z Cem \u00d6mero\u011flu\u2019nun \u00fcstlendi\u011fi \u201cK\u0131rksab\u0131r\u201d\u0131 dijital platformlardan fonunuza alabilirsiniz.\nE\u011flence m\u00fczi\u011fi, e\u011flendirmekten \u00e7ok insanlar\u0131n susturulmas\u0131n\u0131, bir ifade bi\u00e7imi olarak dilin yava\u015f yava\u015f yok olmas\u0131n\u0131, kendini izah etme becerisinden yoksunlu\u011fu tamamlar gibi g\u00f6r\u00fcn\u00fcr.\nKayg\u0131yla, \u00e7al\u0131\u015fmayla ve itirazs\u0131z bir itaatk\u00e2rl\u0131kla deforme olmu\u015f insanlar aras\u0131ndaki o sessizli\u011fin oyuklar\u0131n\u0131 doldurur sanki.\nSessiz filmler d\u00f6neminde ve onlar\u0131n yol a\u00e7t\u0131\u011f\u0131 belirli durumda kendi pay\u0131na d\u00fc\u015fen o \u00e7ok \u00fcz\u00fcc\u00fc rol\u00fc her tarafta, fark\u0131na bile var\u0131lmadan \u00fcstlenir.\nD\u00fcnyan\u0131n ruhu dedi\u011fimiz \u015fey, belki de animist alg\u0131lay\u0131\u015f\u0131n \u201cher \u015feyin ruhu\u201d olarak ortaya koydu\u011fu \u015fey ve bu g\u00f6r\u00fc\u015f\u00fcn yol a\u00e7t\u0131\u011f\u0131 yumu\u015fakl\u0131k ve empatidir.\nBuradan \u00e7ok uzaktay\u0131z; bu saatten sonra da, yani \u201c6.\nb\u00fcy\u00fck kitlesel yok olu\u015f yok olu\u015f\u201d evresinde d\u00fcnyay\u0131 tekrar bu \u015fekilde g\u00f6rmemiz m\u00fcmk\u00fcn de\u011fil.\n\u2022 R\u00f6portaj\u0131n giri\u015finde Adorno\u2019dan m\u00fczi\u011fe dair al\u0131nt\u0131lad\u0131\u011f\u0131m s\u00f6zlere dair, m\u00fczi\u011fin icrac\u0131lar\u0131ndan biri olarak siz ne s\u00f6ylemek istersiniz?\nEnis Batur\u2019un bir s\u00f6z\u00fc akl\u0131ma geldi: \u201cBu kadar \u00e7ok m\u00fczik \u00e7al\u0131nan bir \u00fclkede, m\u00fczi\u011fin ciddiye al\u0131nd\u0131\u011f\u0131 d\u00fc\u015f\u00fcn\u00fclebilir mi?\u201d M\u00fczi\u011fin kay\u0131t alt\u0131na al\u0131nmas\u0131yla metaya d\u00f6n\u00fc\u015fmesinin tarihi paraleldir.\nBuradan bak\u0131nca, hakim ideolojilerin medyay\u0131 bir \u2018ka\u00e7\u0131\u015f\u2019 ve \u2018y\u00f6nlendirme\u2019 arac\u0131 olarak g\u00f6rmesi ve kullanmas\u0131 \u015fa\u015f\u0131rt\u0131c\u0131 de\u011fil.\nBuna kar\u015f\u0131 \u00e7\u0131kan ve sinemay\u0131 deneysel bir sanat olarak alg\u0131layan (ki tamamen \u00f6yledir) y\u00f6netmenler de mevcut.\n\u0130kinci D\u00fcnya Sava\u015f\u0131 sonras\u0131nda toplumdaki \u00e7aresizli\u011fin en iyi d\u0131\u015favurumu Yeni Ger\u00e7ek\u00e7ilik\u2019tir.\nSonras\u0131nda belirli \u00f6l\u00e7\u00fclerde \u0130talyan Yeni Ger\u00e7ek\u00e7ili\u011fi\u2019nden etkilenen ve tabular\u0131 yerle bir eden \u2018Yeni Dalga\u2019 gelmi\u015ftir.\nBiz her zaman i\u015fin \u2018yarat\u0131c\u0131\u2019 k\u0131sm\u0131nda olmaya, eski ile yeniyi birle\u015ftirmeye, ana ak\u0131m\u0131 d\u00fc\u015f\u00fcnmeden m\u00fczi\u011fimizin i\u00e7eri\u011fine ve m\u00fczik tarihindeki yerine yo\u011funla\u015f\u0131yoruz.\n\u00b7Ad\u0131yla da ya\u015fad\u0131\u011f\u0131m\u0131z bug\u00fcnlere bir g\u00f6nderme niteli\u011findeki \u201cK\u0131rksab\u0131r\u2019\u0131 \u00e7\u0131karmal\u0131y\u0131z\u201d\u0131 size dedirten itici g\u00fcc\u00fc ve hissiyat\u0131n\u0131 tarifler misiniz?\nSan\u0131yorum gayet do\u011fal bir \u015fekilde \u201cbu s\u00fcre\u00e7te bir alb\u00fcm yapmal\u0131y\u0131z\u201d dedik.\nBu hem bizi motive edecek hem de hissetti\u011fimiz yo\u011fun duygular\u0131 dinleyiciyle bulu\u015fturacakt\u0131.\nBu hem zor hem de \u00e7ok heyecan vericiydi.\nB\u00f6yle belirsiz ve endi\u015fe verici zamanlarda, en iyi s\u0131\u011f\u0131na\u011f\u0131m\u0131z yine m\u00fczik oldu.\n\u201cTan\u0131mlarla pek i\u015fimiz yok\u201d\u2022 \u0130lk iki alb\u00fcm\u00fcn\u00fcz\u00fcn sadeli\u011finin yamac\u0131nda, \u201cK\u0131rksab\u0131r\u201dda elektronik seslerin daha yo\u011fun olu\u015funu neye ba\u011fl\u0131yorsunuz?\nBelki bilgisayar bu kadar hakim de\u011fildi ama hem \u201cAy Ana\u201dda ve hem sahnede loop\u2019lar, Eno ve Chilvers\u2019\u0131n birlikte \u00fcrettikleri \u2018generative\u2019 uygulamalar ve klavye kulland\u0131k.\n\u00c7ok iyi birer dinleyici olmaya \u00e7al\u0131\u015f\u0131yoruz, bunun m\u00fczi\u011fimizde etkisi oldu\u011funu d\u00fc\u015f\u00fcn\u00fcyorum.\nTakibinizde olanlar biliyor ama sizinle ilk defa tan\u0131\u015f edeceklere mesela, SO Duo\u2019nun ba\u015flang\u0131\u00e7 ser\u00fcvenini tetikleyen neydi?\n\u0130lk olarak yan\u0131m\u0131za \u015eevket Ak\u0131nc\u0131\u2019y\u0131 da al\u0131p, Konjo isminde bir trio kurduk ve konserler verdik.\nKonjo\u2019ya devam ederken duo olarak \u00e7almak ve daha da sadele\u015fmek istedi\u011fimizi anlad\u0131k ve bu s\u0131n\u0131rlaman\u0131n neler do\u011furaca\u011f\u0131n\u0131 merak ettik.\nFarkl\u0131 form ve enstr\u00fcmantasyon se\u00e7eneklerini deneyimledikten sonra par\u00e7a formunda karar k\u0131ld\u0131k ve bug\u00fcnk\u00fc \u015feklimizi ald\u0131k.\nBen, Valery\u2019nin de\u011ferini \u0130lhan Berk\u2019in yaz\u0131lar\u0131n\u0131 okudu\u011fumda daha iyi kavrad\u0131\u011f\u0131m\u0131 d\u00fc\u015f\u00fcn\u00fcyorum.\nSembolik \u015fiirin, ak\u0131l yoluyla yaz\u0131lan \u015fiirin kurucusu olmas\u0131 sebebiyle Berk\u2019i de \u00e7ok etkilemi\u015f bir \u015fair.\nBerk\u2019in \u015fiirlerini bazen aylarca tasarlamas\u0131n\u0131 Val\u00e9ry\u2019den ald\u0131\u011f\u0131 bir miras olarak g\u00f6rmek laz\u0131m.\nBu gazeli bir trip-hop par\u00e7as\u0131na d\u00f6n\u00fc\u015ft\u00fcrmeye ne a\u015famada karar verdi\u011fimizi inan\u0131n pek hat\u0131rlam\u0131yorum.\n\u2022 Son \u015fark\u0131da, \u201cBir \u015feyler de\u011fi\u015fiyor, seziyorum / Karanl\u0131k koyula\u015ft\u0131k\u00e7a \u0131\u015f\u0131\u011fa d\u00f6n\u00fcyoruz\u201d diyorsunuz ve ben dinlerken akl\u0131mda beliren fazla \u0131\u015f\u0131\u011f\u0131n her daim insan\u0131 k\u00f6r noktaya getirdi\u011fiydi.\nZira bug\u00fcnlerin sonunda ya\u015fam formlar\u0131n\u0131n de\u011fi\u015fece\u011fini s\u00f6yleyenler de var, tam tersi 300 bin y\u0131ll\u0131k insan tarihinin de\u011fi\u015femeyece\u011fini d\u00fc\u015f\u00fcnenler de.\nBen insanl\u0131\u011f\u0131n gelece\u011fi a\u00e7\u0131s\u0131ndan \u00e7ok da iyimser oldu\u011fumu s\u00f6yleyemeyece\u011fim.\n21. y\u00fczy\u0131l\u0131n da iyi \u015feylere gebe oldu\u011funu s\u00f6ylemek \u00e7ok zor.\nZaten iyi bir giri\u015f yapm\u0131\u015f say\u0131lmay\u0131z.\nAma \u0131\u015f\u0131\u011fa d\u00f6nmemiz, vicdanl\u0131 ve do\u011fru bir ya\u015fam kurmam\u0131z gerekti\u011fi kesin.\nBunun iyi yanlar\u0131 da var k\u00f6t\u00fc yanlar\u0131 da.\nM\u00fczi\u011fin \u00f6zg\u00fcrle\u015fmesi belki en iyi yan\u0131 ama bunun yan\u0131nda \u00fcretimlerin birbirine son derece benzer olmas\u0131, \u00f6zg\u00fcn i\u015flerin s\u0131n\u0131rl\u0131 say\u0131da olmas\u0131 k\u00f6t\u00fc yanlar\u0131.\nBir sanat\u00e7\u0131 m\u00fczikte derinle\u015fmemi\u015fse, m\u00fczi\u011fin yan\u0131 s\u0131ra sanat\u0131n di\u011fer kollar\u0131yla da ilgilenmiyorsa i\u00e7erik \u00fcretmede zorlanabilir.\n\u2022Bug\u00fcnlerde sizi k\u0131ran, k\u0131zd\u0131ran, iyi gelen, \u201cbu da varm\u0131\u015f\u201d dedirtip, heyecanland\u0131ran neler var?\nBaz\u0131 m\u00fczisyenlerin bir daha m\u00fczik \u00fcretemeyecekleri pani\u011fiyle s\u00fcrekli canl\u0131 yay\u0131n yapmas\u0131 beni biraz d\u00fc\u015f\u00fcnd\u00fcr\u00fcyor.\n\u0130yi gelen \u015fey ise yak\u0131n \u00e7evremdeki insanlar\u0131n birbirine daha \u00e7ok ba\u011fland\u0131\u011f\u0131n\u0131 g\u00f6rmek oluyor.\n\u2022 \u015eair, yazar \u0130van Turgenyev\u2019in, \u201cBundan sonras\u0131n\u0131 ancak bir m\u00fczik par\u00e7as\u0131 anlatabilir\u201d dedi\u011fi gibi, sizce bu pandemi sonras\u0131nda nas\u0131l anlat\u0131mlar bizleri bekliyor ya da nas\u0131l anlat\u0131mlar olmal\u0131, \u00f6ng\u00f6r\u00fcn\u00fcz nedir?\nYa\u015fam uzun bir s\u00fcre daha \u00e7evrimi\u00e7i devam edecek gibi g\u00f6z\u00fck\u00fcyor.\nAyr\u0131ca salg\u0131ndan sonra ekonomik problemlerin ve g\u0131daya ula\u015f\u0131m sorunlar\u0131n\u0131n artarak devam edece\u011fini d\u00fc\u015f\u00fcn\u00fcrsek, herkes \u00f6nceli\u011fini buna verecektir.\nDayan\u0131\u015fma ise do\u011fru ama bir o kadar da romantik bir fikir.\n\u2022 Koronavir\u00fcsle birlikte online hayatlar alemine d\u00f6nd\u00fc\u011f\u00fcm\u00fcz \u015fu son iki ayda, k\u00fclt\u00fcr sanat el\u00e7ileri k\u0131vam\u0131nda geziyoruz gibi.\nCanl\u0131 yay\u0131nlarda, \u00e7evrimi\u00e7i toplant\u0131larda kendi imgesine bu kadar \u00e7ok maruz kalan bir insan\u0131n ya\u015famsal ger\u00e7ekli\u011fi ters y\u00fcz olabilir.\nHerkesin yeterli g\u0131daya ula\u015fabilmesi, do\u011fan\u0131n ritmine geri d\u00f6nmesi ve karbon sal\u0131n\u0131mlar\u0131n\u0131n azalmaya devam etmesi \u00f6ncelikli dileklerimiz.",
    "article_html": "",
    "meta_description": "\u201cBelki de her birimiz, dinlediklerimizden olu\u015furuz\u201d diyen Sumru A\u011f\u0131ry\u00fcr\u00fcyen ve Or\u00e7un Ba\u015ft\u00fcrk\u2019ten olu\u015fan SO Duo, m\u00fczik ve d\u00fczenlemeleri kendilerine ait, evde kaydettikleri \u00fc\u00e7\u00fcnc\u00fc alb\u00fcm\u00fc \u201cK\u0131rksab\u0131r\u201d\u0131 yay\u0131nlad\u0131. Paul Val\u00e9ry dizelerinin notalara yans\u0131mas\u0131n\u0131 d\u00fc\u015f\u00fcn\u00fcn veya Fuzuli gazelinin bir trip-hop par\u00e7as\u0131na d\u00f6n\u00fc\u015ft\u00fc\u011f\u00fcn\u00fc;...",
    "meta_lang": "tr"
}