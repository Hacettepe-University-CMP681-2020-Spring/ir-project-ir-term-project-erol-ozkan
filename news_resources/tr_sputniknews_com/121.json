{
    "article_id": "ab8e369f3092e1ae7395e640492b6e7e.1590265745.2582505",
    "title": "\u2018\u0130kinci dalga, \u00fclkelerin koronavir\u00fcsle m\u00fccadeledeki ba\u015far\u0131s\u0131n\u0131 silebilecek riskte\u2019",
    "authors": [
        "Ceyda Karan. Sputnik T\u00fcrkiye",
        "Ceyda Karan"
    ],
    "canonical_link": "https://tr.sputniknews.com/ceyda_karan_eksen/202005121042028474-ikinci-dalga-ulkelerin-koronavirusle-mucadeledeki-basarisini-silebilecek-riskte/",
    "url": "https://tr.sputniknews.com/ceyda_karan_eksen/202005121042028474-ikinci-dalga-ulkelerin-koronavirusle-mucadeledeki-basarisini-silebilecek-riskte/",
    "top_img": "https://cdntr2.img.sputniknews.com/images/104148/52/1041485255.png",
    "meta_img": "https://cdntr2.img.sputniknews.com/images/104148/52/1041485255.png",
    "movies": [],
    "text": "\u2018\u0130kinci dalga, \u00fclkelerin koronavir\u00fcsle m\u00fccadeledeki ba\u015far\u0131s\u0131n\u0131 silebilecek riskte\u2019\n\nKoronavir\u00fcs pandemisi nedeniyle iki ayd\u0131r 'duran' hayat\u0131 'normale d\u00f6nd\u00fcrme' i\u00e7in a\u015famal\u0131 planlar devreye sokulmu\u015fken, uzmanlar, \u00fclkeleri h\u0131zl\u0131 normalle\u015fmenin risklerine kar\u015f\u0131 uyar\u0131yor. D\u00fcnya Sa\u011fl\u0131k \u00d6rg\u00fct\u00fc (DS\u00d6) Genel Direkt\u00f6r\u00fc Tedros Adhanom Ghebreyesus, Kovid-19 salg\u0131n\u0131ndaki yava\u015flamay\u0131 memnuniyetle kar\u015f\u0131lamalar\u0131na kar\u015f\u0131n kazan\u0131mlar\u0131n korunmas\u0131 gerekti\u011fini s\u00f6yledi. Ekonomik kriz ko\u015fullar\u0131 \u00fclkeleri normalle\u015fmeye y\u00f6neltirken, ikinci dalga ve normalle\u015fmenin maliyetleri de daha yo\u011fun tart\u0131\u015fma konusu oluyor.\n\nGeli\u015fmeleri Dresden Teknik \u00dcniversitesi\u2019nden sinir bilim ve genetik uzman\u0131 Do\u00e7. Dr. \u00c7a\u011fhan K\u0131z\u0131l ile konu\u015ftuk.\n\n\u2018Tedbirlere devam ederek yeni bir ya\u015fam tarz\u0131yla vaka say\u0131lar\u0131n\u0131 \u00e7ok az tutmam\u0131z gerek\u2019\n\nDo\u00e7. Dr \u00c7a\u011fhan K\u0131z\u0131l'a g\u00f6re, yeni tipte koronavir\u00fcs krizi hen\u00fcz atlat\u0131lmad\u0131. \u0130nsana yay\u0131lan tehlikeli bir vir\u00fcs s\u00f6z konusu oldu\u011funda bir koronavir\u00fcs vakas\u0131 kalsa bile vir\u00fcs\u00fcn tekrar \u015fiddetli \u015fekilde yay\u0131l\u0131m g\u00f6sterebilece\u011fine dikkat \u00e7eken K\u0131z\u0131l, di\u011fer yandan ekonomik kayg\u0131lar ve a\u015f\u0131n\u0131n ne zaman bulunabilece\u011finin bilinmemesi nedeniyle dengeli bi\u00e7imde tedbirlere devam edilerek yeni bir ya\u015fam tarz\u0131yla vaka say\u0131s\u0131n\u0131n s\u0131n\u0131rl\u0131 tutulmas\u0131n\u0131n \u00f6nemine dikkat \u00e7ekti. AVM\u2019leri a\u00e7man\u0131n hen\u00fcz erken oldu\u011funu dile getiren K\u0131z\u0131l, ikinci dalgan\u0131n daha h\u0131zl\u0131 yay\u0131larak daha a\u011f\u0131r \u015fekilde kendini g\u00f6sterme ihtimalinin y\u00fcksek oldu\u011funu s\u00f6yledi. K\u0131z\u0131l, 1918 \u0130spanyol gribi krizinde ikinci dalgan\u0131n be\u015f kat fazla can ald\u0131\u011f\u0131n\u0131 an\u0131msatt\u0131:\n\n\u201cHay\u0131r daha atlatmad\u0131k. Belki birka\u00e7 ki\u015fiden d\u00fcnyaya yay\u0131lan bu salg\u0131n \u015fu anda 4.5 milyon insan\u0131 etkilemi\u015f durumda. Bu bildi\u011fimiz vaka say\u0131s\u0131. Avrupa\u2019da 1.5 milyonun \u00fczerinde insan etkilendi ve hala tan\u0131mlayamad\u0131\u011f\u0131m\u0131z vakalar var, bilim bunu s\u00f6yl\u00fcyor. \u0130nsandan insana bula\u015fan bir vir\u00fcs ile kar\u015f\u0131 kar\u015f\u0131yay\u0131z. Toplumda birka\u00e7 ki\u015fi bile bu vir\u00fcse sahip olsa ve sosyalle\u015ferek bunu ba\u015fkalar\u0131na bula\u015ft\u0131rsa, tekrar ba\u015fa d\u00f6nebiliriz. Asl\u0131nda salg\u0131n\u0131n en az\u0131ndan ilk y\u00fckseli\u015f bir\u00e7ok \u00fclkede bertaraf edilmeye ba\u015fland\u0131, vaka say\u0131lar\u0131 azal\u0131yor. Fakat bu kesin bir zafer de\u011fil. Salg\u0131n bitene kadar bitmemi\u015ftir. Bir ki\u015fi bile kalsa bunu tekrar yayabilir, bu \u00f6rnekleri d\u00fcnya \u00e7ap\u0131nda g\u00f6rebiliyoruz. Bu nedenle salg\u0131n\u0131n bitti\u011fi y\u00f6n\u00fcndeki rehavet ve s\u00f6ylem do\u011fru de\u011fil. Tedbirlere devam ederek yeni bir ya\u015fam tarz\u0131yla vaka say\u0131lar\u0131n\u0131 \u00e7ok az tutmam\u0131z gerekiyor. D\u00fcnya Sa\u011fl\u0131k \u00d6rg\u00fct\u00fcm de bu y\u00f6nde bir a\u00e7\u0131klama yapm\u0131\u015ft\u0131. Herkesin gerekti\u011fi kadar s\u00fcre evde kalmas\u0131, sosyal ya\u015fam\u0131n tamamen neredeyse durdurulmas\u0131 ve bir ila\u00e7 veya a\u015f\u0131 \u00e7\u0131kana kadar bunun devam ettirilmesi en temkinli yol. \u00d6l\u00fcm oranlar\u0131 ve vaka say\u0131lar\u0131n\u0131 en d\u00fc\u015f\u00fck tutacak metot. Bu \u00e7ok da uygulanabilir bir metot olarak da \u00f6n\u00fcm\u00fczde durmuyor. Ne kadar olaca\u011f\u0131n\u0131 bilmedi\u011fimiz bir s\u00fcre. \u0130ki sene bu \u015fekilde insanlar evde mi ya\u015fayacaklar, ba\u015fka hastal\u0131klar m\u0131 \u00e7\u0131kacak, bu birinci g\u00f6r\u00fc\u015f. \u0130kincisi ise ekonomik kayg\u0131lardan kaynakl\u0131 olarak olabildi\u011fince gen\u00e7 n\u00fcfusu i\u015f ya\u015fam\u0131na dahil etmek, sosyal ya\u015fam\u0131 bu \u015fekilde ba\u015flatmak. \u00c7\u00fcnk\u00fc bildi\u011fimiz kadar\u0131yla hastal\u0131\u011fa yakaland\u0131klar\u0131nda \u00f6l\u00fcm oranlar\u0131 daha d\u00fc\u015f\u00fck oluyor belli ya\u015f aral\u0131klar\u0131n\u0131n, bu da di\u011fer bir u\u00e7 y\u00f6ntem. Amerika\u2019n\u0131n baz\u0131 eyaletleri hi\u00e7bir \u015fekilde bir karantina \u00f6nlemi alm\u0131yorlar, sosyal ya\u015fam\u0131 devam ettiriyorlar, Avrupa\u2019da \u0130sve\u00e7 b\u00f6yle. Bu ikisinin aras\u0131nda durmam\u0131z gerekiyor. Bunu da bir\u00e7ok \u00fclke kendi dinamiklerine g\u00f6re yap\u0131yor. \u00c7in \u00e7ok b\u00fcy\u00fck bir kapanma yaparak azaltt\u0131lar salg\u0131n\u0131. Ama sosyal ya\u015fam ba\u015flay\u0131nca yine ortaya \u00e7\u0131kt\u0131. G\u00fcney Kore de ayn\u0131 \u015fekilde. Almanya\u2019da a\u015famal\u0131 bir a\u00e7\u0131l\u0131\u015f var fakat bu olduk\u00e7a ele\u015ftiri de topluyor. \u00d6n\u00fcm\u00fczdeki g\u00fcnler ne getirecek bilmiyoruz. \u0130svi\u00e7re ayn\u0131 \u015fekilde yapt\u0131, Fransa ve \u0130talya da yava\u015f yava\u015f a\u00e7\u0131yor. \u0130spanya\u2019da halk\u0131n yar\u0131s\u0131 10 ki\u015fiden fazla olmamak kayd\u0131yla sosyal alanda bulu\u015fabilecekler art\u0131k. Bunlar ne getirecek, g\u00f6rece\u011fiz. Ne yap\u0131labilece\u011fi konusunda kimsenin tam bir yan\u0131t\u0131 yok. Fakat en teknik anlamda b\u00fcy\u00fck bir kapatma herkesin karantinada durmas\u0131 gerekiyor. Bu belli nedenlerle m\u00fcmk\u00fcn olmayabilir. Ama bunun yan\u0131nda AVM\u2019leri a\u00e7mak daha erken. T\u00fcrkiye\u2019de bu konuda \u00e7ok aceleci davran\u0131ld\u0131. Berberleri a\u00e7mak, sosyal ya\u015fam\u0131 a\u00e7mak ve tamam yendik bu vir\u00fcs\u00fc demek do\u011fru de\u011fil. Tarihten de bildi\u011fimiz kadar\u0131yla bu tip salg\u0131nlar\u0131n ikinci ve \u00fc\u00e7\u00fcnc\u00fc dalgalar\u0131 olur. \u0130kinci dalga daha h\u0131zl\u0131 ve a\u011f\u0131r \u015fekilde vurabilir. 1918\u2019den bunu biliyoruz. \u0130lk ve ikinci dalga aras\u0131nda be\u015f kat \u00f6l\u00fcm oran\u0131 fark\u0131 vard\u0131.\u201d\n\n'Evet salg\u0131n \u00e7\u0131kt\u0131, yendik \u015feklinde rehavete kap\u0131lmamal\u0131'\n\nHer \u00fclkenin kendi dinamiklerine g\u00f6re normalle\u015fme s\u00fcrecini denedi\u011fini belirten K\u0131z\u0131l\u2019a g\u00f6re a\u015f\u0131 ve ila\u00e7 bulunana kadar karantina ko\u015fullar\u0131 devam etmeye \u00e7al\u0131\u015fmak gerekiyor. \u0130nsanlar\u0131n s\u00f6ylemleri, d\u00fc\u015f\u00fcnceleri ve duygular\u0131ndan ba\u011f\u0131ms\u0131z, kendi ger\u00e7ekli\u011finde yay\u0131lan bir vir\u00fcsten bahsetti\u011fimizi anlatan K\u0131z\u0131l, \u2018Evet salg\u0131n \u00e7\u0131kt\u0131, yendik\u2019 \u015feklinde rehavete kap\u0131lman\u0131n tehlikelerine dikkat \u00e7ekti:\n\n\u201c\u0130skandinavya\u2019da da \u00e7e\u015fitli modeller var. \u0130sve\u00e7 tamamen serbestlik \u00fczerinden giderken, Norve\u00e7 vakalar artt\u0131\u011f\u0131nda karantina uygulamas\u0131na ge\u00e7ti bir\u00e7ok yer kapanm\u0131\u015ft\u0131, sonra a\u00e7t\u0131lar. Finlandiya ise en ba\u015far\u0131l\u0131 modeli uygulam\u0131\u015f gibi g\u00f6r\u00fcn\u00fcyor. Asl\u0131nda orada da bir kafa kar\u0131\u015f\u0131kl\u0131\u011f\u0131 var. Farkl\u0131 g\u00f6r\u00fc\u015fler \u0130skandinavya\u2019da da farkl\u0131 \u015fekillerde i\u015fliyor. Zaten bir kapatma bir karantina \u00f6nlemi elbette olacak. Fakat bir yerde \u015fu da anla\u015f\u0131labilir. Sosyal olarak bir deney de yapmak zorundas\u0131n\u0131z. \u2018Biz nas\u0131l sosyal ya\u015fama d\u00f6neriz\u2019i her \u00fclke kendi dinamiklerine g\u00f6re deniyor. Bu yanl\u0131\u015f de\u011fil fakat bunu epidemiyoloji bilimine g\u00fcvenerek yapmak gerekiyor. \u00d6rne\u011fin belli b\u00f6lgelerde salg\u0131n devam ediyorsa, o b\u00f6lgeleri sosyal ya\u015fama a\u00e7mamam\u0131z gerekiyor. Her \u00fclkenin her b\u00f6lgenin de kendine \u00f6zg\u00fc dinamikleri var. New York\u2019da yapaca\u011f\u0131n\u0131z \u015fey ile Florida\u2019da yapaca\u011f\u0131n\u0131z \u015fey farkl\u0131. T\u00fcrkiye\u2019de ayn\u0131 \u015fey olmal\u0131. \u0130stanbul, bakan\u0131n s\u00f6yledi\u011fine g\u00f6re T\u00fcrkiye\u2019nin Vuhan\u2019\u0131 olan b\u00f6lgede ba\u015fka bir uygulama gerekir. Belki Anadolu\u2019nun ba\u015fka \u015fehirlerinde de daha de\u011fi\u015fik bir uygulama gerekir. Yekten b\u00fcy\u00fck bir re\u00e7ete yok bu duruma \u00f6zg\u00fc. Bilimi dinleyip duruma g\u00f6re anl\u0131k karar verip en temkinli \u015fekilde devam ediyor \u00fclkeler. Almanya nas\u0131l ilerleyecek, d\u00fcnyaya da bir \u00f6rnek olacak. G\u00f6rmedi\u011fimiz bir d\u00fc\u015fman diyebiliriz ve \u015fu anda hala devam ediyor. Bizim s\u00f6ylemlerimiz, d\u00fc\u015f\u00fcncelerimiz ve duygular\u0131m\u0131zdan \u00e7ok ba\u011f\u0131ms\u0131z, kendi ger\u00e7ekli\u011finde yay\u0131lan bir vir\u00fcsten bahsediyoruz. \u00c7ok biyolojik bir \u015fey. Sonu\u00e7ta bunu \u00f6nleme yollar\u0131m\u0131z s\u0131n\u0131rl\u0131. A\u015f\u0131 ve ila\u00e7 olmad\u0131\u011f\u0131 i\u00e7in \u015fu anda alabilece\u011fimiz en \u00f6nemli tedbir insan konta\u011f\u0131n\u0131 azaltmak. Bunu yapmad\u0131\u011f\u0131m\u0131z zaman bir a\u015famay\u0131 ge\u00e7tik. Bir dalga d\u00fcnyada azal\u0131yor. Fakat say\u0131lar 4 milyon. Bilmedi\u011fimiz 3 kat\u0131 daha olsa 15 milyon ki\u015fi. D\u00fcnya n\u00fcfusuna bakt\u0131\u011f\u0131m\u0131zda t\u00fcm yer k\u00fcreye yay\u0131lm\u0131\u015f bir vir\u00fcsten bahsediyoruz ve 15 milyon hi\u00e7bir \u015fey de\u011fil, 8 milyarl\u0131k d\u00fcnyada. \u0130kinci dalga daha h\u0131zl\u0131 vurabilir. Bunun a\u00e7\u0131klanan psikolojik sebepleri de var. Yay\u0131lmaya ba\u015flad\u0131\u011f\u0131nda ilk a\u015famada g\u00f6rm\u00fcyorsunuz, bir iki hafta sonra etkileri ortaya \u00e7\u0131k\u0131yor. \u0130lk \u00e7\u0131kt\u0131\u011f\u0131nda herkes \u00e7ok tedirgindi. Ama \u015fu anda \u2018Evet salg\u0131n \u00e7\u0131kt\u0131, yendik\u2019 \u015feklinde rehavete kap\u0131larak daha fazla ileti\u015fime ge\u00e7ecekleri i\u00e7in ve birka\u00e7 hafta sonra ortaya \u00e7\u0131kaca\u011f\u0131 i\u00e7in bilim insanlar\u0131 ger\u00e7ekten tehlike oldu\u011funu s\u00f6yl\u00fcyorlar. Nas\u0131l kendini yans\u0131tacak bilmiyoruz. Ama b\u00f6yle bir tehlike ger\u00e7ekten var.\"\n\n'A\u015f\u0131 hi\u00e7 kolay bir i\u015f de\u011fil'\n\nA\u015f\u0131 ile ilgili \u015fu anda 7 klinik \u00e7al\u0131\u015fman\u0131n oldu\u011funu anlatan K\u0131z\u0131l, ancak bunlar\u0131n sonu\u00e7lar\u0131n\u0131n ne olaca\u011f\u0131n\u0131 kimsenin erkenden bilemeyece\u011fini s\u00f6yledi. Kapitalist d\u00fcnyada ila\u00e7lar i\u00e7in de \u015firketlerin reklama y\u00f6neldiklerini an\u0131msatan K\u0131z\u0131l, bilimsel yay\u0131nlardaki ila\u00e7 ya da tedavinin i\u015fe yarad\u0131\u011f\u0131 konusunda bilgiler d\u0131\u015f\u0131ndaki s\u00f6ylemlere itibar edilmemesi gerekti\u011fini dile getirdi. K\u0131z\u0131l, \"Merak etmeyin a\u015f\u0131 bulundu\u011funda hepimizin haberi olacak\" diye ekledi:\n\n\u2018Komplo teorileri ve a\u015f\u0131 kar\u015f\u0131tl\u0131\u011f\u0131na itibar edilmemeli\u2019\n\n\"A\u015f\u0131 hi\u00e7 kolay bir i\u015f de\u011fil. \u015eu anda d\u00fcnya \u00fczerinde de bir\u00e7ok yerde 7 tane klinik \u00e7al\u0131\u015fma var a\u015f\u0131yla ilgili. 7 farkl\u0131 \u00e7al\u0131\u015fma, insanlar \u00fczerinde belli a\u015f\u0131lar\u0131 deniyorlar. Bunlar\u0131n sonu\u00e7lar\u0131n\u0131n ne olaca\u011f\u0131n\u0131 \u015fu anda kimse bilemiyor. Verdikleri tarih eyl\u00fcl ekim ne zamansa, o zaman kendini g\u00f6sterir. \u00c7\u00fcnk\u00fc bir plan dahilinde yap\u0131lan \u00e7al\u0131\u015fmalar. Ama sonu\u00e7lar\u0131n ne olaca\u011f\u0131n\u0131 kimse erkenden bilemiyor. Bir yandan da i\u015fin kapitalist do\u011fas\u0131 var. Bunun \u00fczerinden \u015firketlerin de bir reklamlar\u0131n\u0131 yapma yar\u0131\u015f\u0131 da var. \u0130la\u00e7lar i\u00e7in de ayn\u0131s\u0131n\u0131 g\u00f6r\u00fcyoruz. Bunlar ger\u00e7ekten temkinli yakla\u015fmak gerek. Bilimsel yay\u0131nlarda bu ila\u00e7lar\u0131n etkileri kan\u0131tlanmad\u0131\u011f\u0131 s\u00fcrece kimsenin itibar etmemesi gerekiyor. Bu insanlar da \u00e7\u0131k\u0131p ben a\u015f\u0131 buldum diyenlerle, ger\u00e7ekten bu i\u015fin bilimini yapan ve i\u015fi kitab\u0131na g\u00f6re yapanlar\u0131n fark\u0131n\u0131 g\u00f6r\u00fcyorsunuz. A\u015f\u0131 ve ila\u00e7 i\u00e7in \u00e7ok b\u00fcy\u00fck bir \u00e7al\u0131\u015fma var ger\u00e7ekten hem akademik enstit\u00fclerde hem \u00f6zel \u015firketlerde. Bu elbet bulunacak, mutlaka bir ba\u015far\u0131 elde edilecek. Fakat bu ger\u00e7ekten bilimsel kriterlerle de\u011ferlendirilebilecek bir \u015fey. Zaten bu bulundu\u011funda merak etmeyelim t\u00fcm d\u00fcnyada bilim insanlar bunu kutlayacaklar. O y\u00fczden zaten ba\u015far\u0131l\u0131 bir \u015fey \u00e7\u0131kt\u0131\u011f\u0131nda hepimizin haberi olacak.\"\n\nK\u0131z\u0131l, koronavir\u00fcs'\u00fcn 'ger\u00e7ek olamad\u0131\u011f\u0131', 'komplo oldu\u011fu' yolundaki komplo teorilerini de yorumlad\u0131. Bilimin koronavir\u00fcs'\u00fc 1960'lardan bu yana mikroskopla g\u00f6zlemledi\u011fini, genetik dizilimlerinin bilindi\u011fini anlatan K\u0131z\u0131l, insanl\u0131\u011f\u0131n bug\u00fcn tarihte ya\u015fanm\u0131\u015f olanlar gibi bir pandemi ile kar\u015f\u0131 kar\u015f\u0131ya oldu\u011funu vurgulad\u0131. Ayn\u0131 \u015fekilde a\u015f\u0131 kar\u015f\u0131tlar\u0131n\u0131n hala sa\u011fl\u0131kl\u0131 kalabilmelerinin toplumlar\u0131n b\u00fcy\u00fck kesiminin a\u015f\u0131 olmu\u015f olmas\u0131yla ba\u011flant\u0131l\u0131 oldu\u011funu an\u0131msatan K\u0131z\u0131l, Kovid-19 ile ilgili komplo teorilerine ve a\u015f\u0131 kar\u015f\u0131tl\u0131\u011f\u0131na da itibar etmemek gerekti\u011finin alt\u0131n\u0131 \u00e7izdi:\n\n\u201cBaz\u0131 insanlar da d\u00fcnya d\u00fcz diyorlar, ama d\u00fcnya d\u00fcz de\u011fil. O y\u00fczden herkesin s\u00f6yledi\u011finin aksini kan\u0131tlamak zorunda de\u011filiz. Zaten bilim \u015fu anda bunun bir koronavir\u00fcs oldu\u011funu ortaya koymu\u015f durumda. 1963\u2019te ilk defa koronavir\u00fcslere mikroskopta bak\u0131l\u0131yor. Neredeyse 60 senedir bu vir\u00fcslerin varl\u0131\u011f\u0131n\u0131 biliyoruz. Genetik dizilimlerine bakabiliyoruz pek \u00e7ok metotla. Bu komplo teorilerine itibar etmemek gerekiyor. Bir vir\u00fcs var, bu do\u011fal yollarla yay\u0131lm\u0131\u015f, insan eliyle yap\u0131lmam\u0131\u015f bir vir\u00fcs. \u015eu anda bizi etkiliyor. Tarihte ya\u015fad\u0131\u011f\u0131m\u0131z pandemiler gibi bir pandemi ile kar\u015f\u0131 kar\u015f\u0131yay\u0131z. A\u015f\u0131 kar\u015f\u0131tl\u0131\u011f\u0131 zaten her alanda kar\u015f\u0131m\u0131za \u00e7\u0131kan bir s\u00f6ylem, bunu da \u00e7ok tart\u0131\u015fmamak gerekiyor. A\u015f\u0131 bulundu\u011funda o insanlar a\u015f\u0131 yapt\u0131racaklar m\u0131 yapt\u0131rmayacaklar m\u0131 g\u00f6rece\u011fiz. Toplumda bir ba\u011f\u0131\u015f\u0131kl\u0131k kazan\u0131lmas\u0131 gerekiyor. Bunun i\u00e7in de toplumun b\u00fcy\u00fck bir kesiminin a\u015f\u0131 olmas\u0131 gerekiyor. D\u00fcnyada a\u015f\u0131 kar\u015f\u0131tl\u0131\u011f\u0131 yapan insanlar\u0131n hala sa\u011fl\u0131kl\u0131 kalabilmeleri toplumun ve d\u00fcnyan\u0131n geri kalan bir k\u0131sm\u0131n\u0131n a\u015f\u0131 olmu\u015f olmas\u0131na ba\u011fl\u0131. O y\u00fczden \u015fu anda ya\u015fad\u0131\u011f\u0131m\u0131z ba\u011f\u0131\u015f\u0131kl\u0131k olmad\u0131\u011f\u0131m\u0131z bir vir\u00fcs. G\u00fcnde binlerce insan ya\u015fam\u0131n\u0131 yitiriyor ve bu gittik\u00e7e artabilir. O y\u00fczden komplo teorilerine hi\u00e7 itibar etmiyorum. Amerika ve Almanya\u2019da da belli yerlerde soka\u011fa \u00e7\u0131kan insanlar bir politik g\u00f6r\u00fc\u015fe de sahipler. \u00c7o\u011funlu\u011fu a\u015f\u0131r\u0131 sa\u011fc\u0131lar ve \u00f6zg\u00fcrle\u015fmeden bahsediyorlar. Yani koronavir\u00fcse kar\u015f\u0131 \u00f6nlem almamak, maske takmamak, bir yerde bulunmak onlar i\u00e7in bir \u00f6zg\u00fcrle\u015fme. Epidemiyoloji bilimi i\u00e7in ise salg\u0131n\u0131n yay\u0131lmas\u0131 daha fazla \u00f6l\u00fcm, daha fazla ac\u0131 ve fatura demek. Herkes nerede durmak istedi\u011fine kendi karar verir. Ama komplo teorileri ve a\u015f\u0131 kar\u015f\u0131tl\u0131\u011f\u0131na itibar etmiyorum.\"\n\n'Se\u00e7ici bi\u00e7imde vir\u00fcsle m\u00fccadele sadece hafta sonlar\u0131 karantina, hafta i\u00e7i AVM\u2019leri a\u00e7mak bilimsel de\u011fil'\n\nT\u00fcrkiye'de de koronavir\u00fcs krizinin d\u00fcnyada pek \u00e7ok \u00fclkede oldu\u011fu gibi ele al\u0131nd\u0131\u011f\u0131n\u0131 belirten K\u0131z\u0131l, \u00e7e\u015fitli sebeplerle \u00f6l\u00fcm oranlar\u0131n\u0131n d\u00fc\u015f\u00fck kalm\u0131\u015f olmas\u0131n\u0131n sa\u011fl\u0131k sistemi, n\u00fcfusun daha gen\u00e7 olup olmamas\u0131 gibi bir dizi fakt\u00f6re ba\u011fl\u0131 oldu\u011funu an\u0131msatt\u0131. T\u00fcrkiye'de tan\u0131ml\u0131 140 bin kadar vakadan s\u00f6z edilirken, klinik bulgulu ve semptom g\u00f6stermeyenlerin bilinemedi\u011fini belirten K\u0131z\u0131l, T\u00fcrkiye'de bir ba\u015far\u0131dan s\u00f6z edilecekse, bunun en ba\u015fta sa\u011fl\u0131k \u00e7al\u0131\u015fanlar\u0131na ait oldu\u011funu kaydetti. K\u0131z\u0131l'a g\u00f6re, AVM\u2019leri a\u00e7\u0131p parklar\u0131 a\u00e7mamak, berberleri a\u00e7\u0131p ba\u015fka yerleri a\u00e7mamak ironik bir durum:\n\n\"Bu \u00e7ok geni\u015f bir konu. T\u00fcm \u00fclkeler ilk ba\u015fta salg\u0131n t\u0131rman\u0131rken tela\u015f i\u00e7inde al\u0131nmas\u0131 gereken karantina \u00f6nlemlerini maksimum d\u00fczeyde almaya al\u0131\u015ft\u0131lar ekonomileri el verdi\u011fince. Fakat bir zaman sonra bir gev\u015feme ya\u015fand\u0131\u011f\u0131nda, bu \u00f6nlemler hemen unutuldu. T\u00fcrkiye ve d\u00fcnyada da b\u00f6yle. Salg\u0131n ile \u00f6l\u00fcm oranlar\u0131, hastanedeki hasta say\u0131lar\u0131 farkl\u0131. \u00d6rne\u011fin \u00e7ok y\u00fcksek say\u0131da enfekte olmu\u015f insan say\u0131s\u0131 fazla olabilir. Fakat bunlar gen\u00e7 n\u00fcfus olabilir, sa\u011fl\u0131k sistemi \u00e7ok iyi olabilir, kapasiteniz y\u00fcksek olabilir ya da \u00e7e\u015fitli ba\u015fka nedenlerle \u00f6l\u00fcm oranlar\u0131 d\u00fc\u015f\u00fck olabilir. Bu ikisini ay\u0131rmak gerekiyor. T\u00fcrkiye\u2019de 140 bine yak\u0131n tan\u0131ml\u0131 ve bildi\u011fimiz vaka var. T\u00fcrk Tabipler Birli\u011fi\u2019nin de s\u00f6yledi\u011fi gibi bu sadece molek\u00fcler teste tan\u0131ml\u0131 insanlar. Bunlar\u0131n yan\u0131nda klinik bulgulu ve semptom g\u00f6stermeyen insanlar\u0131 bilemiyoruz, filyasyon konusunda s\u0131k\u0131nt\u0131lar oldu\u011fu biliniyor. Ba\u015fka \u00fclkelerde oldu\u011fu gibi genelde tarama yap\u0131lm\u0131yor. Dolay\u0131s\u0131yla vaka say\u0131s\u0131 daha y\u00fcksek olabilir. Burada bir ba\u015far\u0131dan bahsetmek t\u00fcm d\u00fcnya i\u00e7in m\u00fcmk\u00fcn de\u011fil. \u00c7\u00fcnk\u00fc t\u00fcm d\u00fcnyaya yay\u0131lan bir vir\u00fcsten bahsediyoruz. T\u00fcm d\u00fcnyada 24 saat evlerine gitmeyip ya\u015famlar\u0131 pahas\u0131na hastalara bakan sa\u011fl\u0131k \u00e7al\u0131\u015fanlar\u0131 var. Bir ba\u015far\u0131 varsa ortada bunu korumak gerekiyor. \u0130kinci dalga, bu ba\u015far\u0131y\u0131 tamamen silip her \u015feyi s\u0131f\u0131rlayabilecek bir riske sahip. AVM\u2019leri a\u00e7\u0131p parklar\u0131 a\u00e7mamak, berberleri a\u00e7\u0131p ba\u015fka yerleri a\u00e7mamak \u00e7ok ironik bir durum. Bu vir\u00fcs fabrikalarda dola\u015fm\u0131yor mu? Kapal\u0131 alanlar\u0131n ya hepsini kapat\u0131rs\u0131n\u0131z ya da a\u00e7ars\u0131n\u0131z. B\u00f6yle se\u00e7ici bi\u00e7imde vir\u00fcsle m\u00fccadele sadece hafta sonlar\u0131 karantina, hafta i\u00e7i AVM\u2019leri a\u00e7mak bilimsel de\u011fil. Daha \u00e7ok ekonomik bir tercih, dolay\u0131s\u0131yla burada ele\u015ftiriler h\u00fck\u00fcmete geliyor, bunun sonu\u00e7lar\u0131n\u0131 g\u00f6rece\u011fiz. Onun d\u0131\u015f\u0131nda herkes elinden geleni yap\u0131yor diye d\u00fc\u015f\u00fcnmek istiyorum.\u201d",
    "keywords": [
        "\u00e7ok",
        "bu",
        "dalga",
        "var",
        "\u00fclkelerin",
        "i\u0307kinci",
        "a\u015f\u0131",
        "m\u00fccadeledeki",
        "daha",
        "silebilecek",
        "ba\u015far\u0131s\u0131n\u0131",
        "gerekiyor",
        "ve",
        "riskte",
        "koronavir\u00fcsle",
        "bir",
        "da",
        "k\u0131z\u0131l"
    ],
    "meta_keywords": [
        "Koronavir\u00fcsle m\u00fccadele",
        "T\u00fcrkiye'de koronavir\u00fcs",
        "Koronavir\u00fcs tedbirlerinin gev\u015fetilmesi",
        "Koronavir\u00fcs a\u015f\u0131s\u0131"
    ],
    "publish_date": null,
    "summary": "\u2018\u0130kinci dalga, \u00fclkelerin koronavir\u00fcsle m\u00fccadeledeki ba\u015far\u0131s\u0131n\u0131 silebilecek riskte\u2019Koronavir\u00fcs pandemisi nedeniyle iki ayd\u0131r 'duran' hayat\u0131 'normale d\u00f6nd\u00fcrme' i\u00e7in a\u015famal\u0131 planlar devreye sokulmu\u015fken, uzmanlar, \u00fclkeleri h\u0131zl\u0131 normalle\u015fmenin risklerine kar\u015f\u0131 uyar\u0131yor.\nD\u00fcnya Sa\u011fl\u0131k \u00d6rg\u00fct\u00fc (DS\u00d6) Genel Direkt\u00f6r\u00fc Tedros Adhanom Ghebreyesus, Kovid-19 salg\u0131n\u0131ndaki yava\u015flamay\u0131 memnuniyetle kar\u015f\u0131lamalar\u0131na kar\u015f\u0131n kazan\u0131mlar\u0131n korunmas\u0131 gerekti\u011fini s\u00f6yledi.\nEkonomik kriz ko\u015fullar\u0131 \u00fclkeleri normalle\u015fmeye y\u00f6neltirken, ikinci dalga ve normalle\u015fmenin maliyetleri de daha yo\u011fun tart\u0131\u015fma konusu oluyor.\n\u2018Tedbirlere devam ederek yeni bir ya\u015fam tarz\u0131yla vaka say\u0131lar\u0131n\u0131 \u00e7ok az tutmam\u0131z gerek\u2019Do\u00e7.\nAVM\u2019leri a\u00e7man\u0131n hen\u00fcz erken oldu\u011funu dile getiren K\u0131z\u0131l, ikinci dalgan\u0131n daha h\u0131zl\u0131 yay\u0131larak daha a\u011f\u0131r \u015fekilde kendini g\u00f6sterme ihtimalinin y\u00fcksek oldu\u011funu s\u00f6yledi.\nK\u0131z\u0131l, 1918 \u0130spanyol gribi krizinde ikinci dalgan\u0131n be\u015f kat fazla can ald\u0131\u011f\u0131n\u0131 an\u0131msatt\u0131:\u201cHay\u0131r daha atlatmad\u0131k.\nAvrupa\u2019da 1.5 milyonun \u00fczerinde insan etkilendi ve hala tan\u0131mlayamad\u0131\u011f\u0131m\u0131z vakalar var, bilim bunu s\u00f6yl\u00fcyor.\nToplumda birka\u00e7 ki\u015fi bile bu vir\u00fcse sahip olsa ve sosyalle\u015ferek bunu ba\u015fkalar\u0131na bula\u015ft\u0131rsa, tekrar ba\u015fa d\u00f6nebiliriz.\nFakat bu kesin bir zafer de\u011fil.\nBir ki\u015fi bile kalsa bunu tekrar yayabilir, bu \u00f6rnekleri d\u00fcnya \u00e7ap\u0131nda g\u00f6rebiliyoruz.\nTedbirlere devam ederek yeni bir ya\u015fam tarz\u0131yla vaka say\u0131lar\u0131n\u0131 \u00e7ok az tutmam\u0131z gerekiyor.\nD\u00fcnya Sa\u011fl\u0131k \u00d6rg\u00fct\u00fcm de bu y\u00f6nde bir a\u00e7\u0131klama yapm\u0131\u015ft\u0131.\nHerkesin gerekti\u011fi kadar s\u00fcre evde kalmas\u0131, sosyal ya\u015fam\u0131n tamamen neredeyse durdurulmas\u0131 ve bir ila\u00e7 veya a\u015f\u0131 \u00e7\u0131kana kadar bunun devam ettirilmesi en temkinli yol.\nBu \u00e7ok da uygulanabilir bir metot olarak da \u00f6n\u00fcm\u00fczde durmuyor.\n\u0130ki sene bu \u015fekilde insanlar evde mi ya\u015fayacaklar, ba\u015fka hastal\u0131klar m\u0131 \u00e7\u0131kacak, bu birinci g\u00f6r\u00fc\u015f.\n\u0130kincisi ise ekonomik kayg\u0131lardan kaynakl\u0131 olarak olabildi\u011fince gen\u00e7 n\u00fcfusu i\u015f ya\u015fam\u0131na dahil etmek, sosyal ya\u015fam\u0131 bu \u015fekilde ba\u015flatmak.\n\u00c7\u00fcnk\u00fc bildi\u011fimiz kadar\u0131yla hastal\u0131\u011fa yakaland\u0131klar\u0131nda \u00f6l\u00fcm oranlar\u0131 daha d\u00fc\u015f\u00fck oluyor belli ya\u015f aral\u0131klar\u0131n\u0131n, bu da di\u011fer bir u\u00e7 y\u00f6ntem.\nAmerika\u2019n\u0131n baz\u0131 eyaletleri hi\u00e7bir \u015fekilde bir karantina \u00f6nlemi alm\u0131yorlar, sosyal ya\u015fam\u0131 devam ettiriyorlar, Avrupa\u2019da \u0130sve\u00e7 b\u00f6yle.\n\u00c7in \u00e7ok b\u00fcy\u00fck bir kapanma yaparak azaltt\u0131lar salg\u0131n\u0131.\nAlmanya\u2019da a\u015famal\u0131 bir a\u00e7\u0131l\u0131\u015f var fakat bu olduk\u00e7a ele\u015ftiri de topluyor.\n\u0130svi\u00e7re ayn\u0131 \u015fekilde yapt\u0131, Fransa ve \u0130talya da yava\u015f yava\u015f a\u00e7\u0131yor.\nT\u00fcrkiye\u2019de bu konuda \u00e7ok aceleci davran\u0131ld\u0131.\nBerberleri a\u00e7mak, sosyal ya\u015fam\u0131 a\u00e7mak ve tamam yendik bu vir\u00fcs\u00fc demek do\u011fru de\u011fil.\n\u0130kinci dalga daha h\u0131zl\u0131 ve a\u011f\u0131r \u015fekilde vurabilir.\n\u0130lk ve ikinci dalga aras\u0131nda be\u015f kat \u00f6l\u00fcm oran\u0131 fark\u0131 vard\u0131.\u201d'Evet salg\u0131n \u00e7\u0131kt\u0131, yendik \u015feklinde rehavete kap\u0131lmamal\u0131'Her \u00fclkenin kendi dinamiklerine g\u00f6re normalle\u015fme s\u00fcrecini denedi\u011fini belirten K\u0131z\u0131l\u2019a g\u00f6re a\u015f\u0131 ve ila\u00e7 bulunana kadar karantina ko\u015fullar\u0131 devam etmeye \u00e7al\u0131\u015fmak gerekiyor.\nAsl\u0131nda orada da bir kafa kar\u0131\u015f\u0131kl\u0131\u011f\u0131 var.\nZaten bir kapatma bir karantina \u00f6nlemi elbette olacak.\nAlmanya nas\u0131l ilerleyecek, d\u00fcnyaya da bir \u00f6rnek olacak.\nBizim s\u00f6ylemlerimiz, d\u00fc\u015f\u00fcncelerimiz ve duygular\u0131m\u0131zdan \u00e7ok ba\u011f\u0131ms\u0131z, kendi ger\u00e7ekli\u011finde yay\u0131lan bir vir\u00fcsten bahsediyoruz.\nA\u015f\u0131 ve ila\u00e7 olmad\u0131\u011f\u0131 i\u00e7in \u015fu anda alabilece\u011fimiz en \u00f6nemli tedbir insan konta\u011f\u0131n\u0131 azaltmak.\nD\u00fcnya n\u00fcfusuna bakt\u0131\u011f\u0131m\u0131zda t\u00fcm yer k\u00fcreye yay\u0131lm\u0131\u015f bir vir\u00fcsten bahsediyoruz ve 15 milyon hi\u00e7bir \u015fey de\u011fil, 8 milyarl\u0131k d\u00fcnyada.\nK\u0131z\u0131l, \"Merak etmeyin a\u015f\u0131 bulundu\u011funda hepimizin haberi olacak\" diye ekledi:\u2018Komplo teorileri ve a\u015f\u0131 kar\u015f\u0131tl\u0131\u011f\u0131na itibar edilmemeli\u2019\"A\u015f\u0131 hi\u00e7 kolay bir i\u015f de\u011fil.\nBir yandan da i\u015fin kapitalist do\u011fas\u0131 var.\nBunun \u00fczerinden \u015firketlerin de bir reklamlar\u0131n\u0131 yapma yar\u0131\u015f\u0131 da var.\nBu insanlar da \u00e7\u0131k\u0131p ben a\u015f\u0131 buldum diyenlerle, ger\u00e7ekten bu i\u015fin bilimini yapan ve i\u015fi kitab\u0131na g\u00f6re yapanlar\u0131n fark\u0131n\u0131 g\u00f6r\u00fcyorsunuz.\nA\u015f\u0131 ve ila\u00e7 i\u00e7in \u00e7ok b\u00fcy\u00fck bir \u00e7al\u0131\u015fma var ger\u00e7ekten hem akademik enstit\u00fclerde hem \u00f6zel \u015firketlerde.\nBir vir\u00fcs var, bu do\u011fal yollarla yay\u0131lm\u0131\u015f, insan eliyle yap\u0131lmam\u0131\u015f bir vir\u00fcs.\nA\u015f\u0131 kar\u015f\u0131tl\u0131\u011f\u0131 zaten her alanda kar\u015f\u0131m\u0131za \u00e7\u0131kan bir s\u00f6ylem, bunu da \u00e7ok tart\u0131\u015fmamak gerekiyor.\nBunun i\u00e7in de toplumun b\u00fcy\u00fck bir kesiminin a\u015f\u0131 olmas\u0131 gerekiyor.\nD\u00fcnyada a\u015f\u0131 kar\u015f\u0131tl\u0131\u011f\u0131 yapan insanlar\u0131n hala sa\u011fl\u0131kl\u0131 kalabilmeleri toplumun ve d\u00fcnyan\u0131n geri kalan bir k\u0131sm\u0131n\u0131n a\u015f\u0131 olmu\u015f olmas\u0131na ba\u011fl\u0131.\nG\u00fcnde binlerce insan ya\u015fam\u0131n\u0131 yitiriyor ve bu gittik\u00e7e artabilir.\nAmerika ve Almanya\u2019da da belli yerlerde soka\u011fa \u00e7\u0131kan insanlar bir politik g\u00f6r\u00fc\u015fe de sahipler.\nEpidemiyoloji bilimi i\u00e7in ise salg\u0131n\u0131n yay\u0131lmas\u0131 daha fazla \u00f6l\u00fcm, daha fazla ac\u0131 ve fatura demek.\nAma komplo teorileri ve a\u015f\u0131 kar\u015f\u0131tl\u0131\u011f\u0131na itibar etmiyorum.\"\nK\u0131z\u0131l'a g\u00f6re, AVM\u2019leri a\u00e7\u0131p parklar\u0131 a\u00e7mamak, berberleri a\u00e7\u0131p ba\u015fka yerleri a\u00e7mamak ironik bir durum:\"Bu \u00e7ok geni\u015f bir konu.\nFakat bir zaman sonra bir gev\u015feme ya\u015fand\u0131\u011f\u0131nda, bu \u00f6nlemler hemen unutuldu.\nFakat bunlar gen\u00e7 n\u00fcfus olabilir, sa\u011fl\u0131k sistemi \u00e7ok iyi olabilir, kapasiteniz y\u00fcksek olabilir ya da \u00e7e\u015fitli ba\u015fka nedenlerle \u00f6l\u00fcm oranlar\u0131 d\u00fc\u015f\u00fck olabilir.\n\u0130kinci dalga, bu ba\u015far\u0131y\u0131 tamamen silip her \u015feyi s\u0131f\u0131rlayabilecek bir riske sahip.\nAVM\u2019leri a\u00e7\u0131p parklar\u0131 a\u00e7mamak, berberleri a\u00e7\u0131p ba\u015fka yerleri a\u00e7mamak \u00e7ok ironik bir durum.\nDaha \u00e7ok ekonomik bir tercih, dolay\u0131s\u0131yla burada ele\u015ftiriler h\u00fck\u00fcmete geliyor, bunun sonu\u00e7lar\u0131n\u0131 g\u00f6rece\u011fiz.",
    "article_html": "",
    "meta_description": "Do\u00e7. Dr. \u00c7a\u011fhan K\u0131z\u0131l'a g\u00f6re, her \u00fclke kendi dinamiklerine g\u00f6re normalle\u015fme s\u00fcrecini deniyor ama karantina a\u015f\u0131 ve ila\u00e7 bulunana dek s\u00fcrd\u00fcr\u00fclmeli. H\u0131zl\u0131 normalle\u015fmenin...",
    "meta_lang": "tr"
}