{
    "article_id": "1aa1e5c8dfe187512357f662f63eedb2.1590265698.7037501",
    "title": "Savunma Sanayi Ba\u015fkan\u0131 Demir'den F-35 a\u00e7\u0131klamas\u0131",
    "authors": [],
    "canonical_link": "https://tr.sputniknews.com/savunma/202005201042085139-savunma-sanayi-baskani-demirden-f-35-aciklamasi/",
    "url": "https://tr.sputniknews.com/savunma/202005201042085139-savunma-sanayi-baskani-demirden-f-35-aciklamasi/",
    "top_img": "https://cdntr2.img.sputniknews.com/images/104042/49/1040424965.jpg",
    "meta_img": "https://cdntr2.img.sputniknews.com/images/104042/49/1040424965.jpg",
    "movies": [],
    "text": "STM Think Tech sosyal medya hesab\u0131 \u00fczerinden canl\u0131 yay\u0131nlanan ve gazeteci Hakan \u00c7elik moderat\u00f6rl\u00fc\u011f\u00fcndeki 'Kovid-19 S\u00fcreci ve Sonras\u0131nda T\u00fcrkiye'de ve D\u00fcnyada Savunma Sanayii' konulu panele, Cumhurba\u015fkanl\u0131\u011f\u0131 Savunma Sanayii Ba\u015fkan\u0131 Prof. Dr. \u0130smail Demir, Aselsan Y\u00f6netim Kurulu Ba\u015fkan\u0131 ve Genel M\u00fcd\u00fcr\u00fc Haluk G\u00f6rg\u00fcn, T\u00fcrk Havac\u0131l\u0131k ve Uzay Sanayii (TUSA\u015e) Genel M\u00fcd\u00fcr\u00fc Temel Kotil, STM Genel M\u00fcd\u00fcr\u00fc Murat \u0130kinci ile SETA G\u00fcvenlik Ara\u015ft\u0131rmalar\u0131 Direkt\u00f6r\u00fc ve ASB\u00dc \u00d6\u011fretim \u00dcyesi Murat Ye\u015filta\u015f kat\u0131ld\u0131.\n\nBurada bir konu\u015fma yapan Cumhurba\u015fkanl\u0131\u011f\u0131 Savunma Sanayii Ba\u015fkan\u0131 \u0130smail Demir, T\u00fcrk savunma sanayiisinin \u00c7in'e alternatif olma ihtimalinin sorulmas\u0131 \u00fczerine de\u011ferlendirmelerde bulunarak \"Savunma sanayii konusunda \u00c7in'e alternatif olma konusu geni\u015f bir konu, g\u00fc\u00e7 dengelerinin yeniden olu\u015fmas\u0131, ge\u00e7i\u015f ve fay k\u0131r\u0131lmalar\u0131 s\u00fcrecinde ABD'nin \u00f6zellikle \u00c7in'e alternatif arama politikalar\u0131nda T\u00fcrkiye sadece savunma sanayii de\u011fil, di\u011fer bir dizi konuda alternatif \u00fcretici olmakla ilgili devreye girebilir. Bunun \u00e7e\u015fitli sekt\u00f6rler baz\u0131nda konu\u015fmalar\u0131 ve g\u00f6r\u00fc\u015fmeleri yap\u0131ld\u0131, yap\u0131lmaya da devam edilebilir. Bu s\u00fcre\u00e7ten sonra \u00e7ok daha h\u0131zl\u0131 s\u00fcrd\u00fcr\u00fclebilir\" ifadelerini kulland\u0131.\n\nT\u00fcrkiye'nin \u00c7in'in yerini doldurmaktan ziyade bir oyuncu olarak d\u00fcnya piyasas\u0131nda daha fazla g\u00f6r\u00fcnmeye ba\u015flad\u0131\u011f\u0131n\u0131 vurgulayan Demir, \"\u00d6zellikle \u00fcr\u00fcn performanslar\u0131yla ilgili kendi kullan\u0131m\u0131m\u0131zda, hareket alan\u0131nda g\u00f6sterilen ba\u015far\u0131lar d\u00fcnyada dikkat \u00e7ekmeye ba\u015flad\u0131. Bu anlamda genelde ihracat piyasas\u0131nda savunma sanayii konusunda, 'T\u00fcrkiye nereden savunma sanayii \u00fcr\u00fcn\u00fc satacak bir \u00fclke oldu' gibi \u015fa\u015f\u0131rtan bak\u0131\u015flardan art\u0131k kendini ispatlam\u0131\u015f bir sekt\u00f6r olarak piyasada olaca\u011f\u0131z. Bu anlamda \u00c7in'de dahil bir\u00e7ok geleneksel ve klasik ihracat\u00e7\u0131 \u00fclkenin yerine ge\u00e7memiz gayet m\u00fcmk\u00fcn. Bu tek y\u00f6nl\u00fc bir \u00e7al\u0131\u015fma de\u011fil, teknolojik \u00fcst\u00fcnl\u00fck, \u00fcr\u00fcnlerinizin performans\u0131, alg\u0131 y\u00f6netimi, d\u0131\u015f politika ili\u015fkileriniz ki; bu s\u00fcre\u00e7te olu\u015fturulan alg\u0131n\u0131n olumlulu\u011funun da katk\u0131da bulunaca\u011f\u0131n\u0131 d\u00fc\u015f\u00fcn\u00fcyoruz. Genel olarak Cumhurba\u015fkan\u0131m\u0131z\u0131n s\u0131k s\u0131k yapt\u0131\u011f\u0131 ziyaretler, \u00fclkelerle kurdu\u011fu ili\u015fkiler; bunlar\u0131n hepsi bu y\u00f6nde olumlu ad\u0131mlar olacak. K\u0131sacas\u0131 ihracat kaleminde \u015fu andaki art\u0131\u015f grafi\u011fimizin \u00e7okta \u00fczerinde bir e\u011fri yakalayaca\u011f\u0131m\u0131z\u0131 umuyorum\" dedi.\n\nF-35 sava\u015f u\u00e7a\u011f\u0131yla alakal\u0131 son geli\u015fmelerden bahseden Demir, \"ABD taraf\u0131nda tam ne olup ne bitti\u011fiyle ilgili net bir veri yok elimizde, son geli\u015fmeler, ili\u015fkilerin s\u0131cakla\u015fmas\u0131n\u0131 g\u00f6rd\u00fck. Bu s\u00fcrecin genelde \u00fcretim sekt\u00f6r\u00fcne verdi\u011fi hasar g\u00f6r\u00fcld\u00fc. F-35 s\u00fcrecinde benim \u00f6zellikle vurgulad\u0131\u011f\u0131m, biz bu s\u00fcre\u00e7te bir orta\u011f\u0131z ve ortakl\u0131kla ilgili tek tarafl\u0131 yap\u0131lan hareketlerin hi\u00e7bir yasal temeli yok ve mant\u0131kl\u0131da de\u011fil. B\u00fct\u00fcn ortakl\u0131k yap\u0131s\u0131n\u0131, ortaklar\u0131 d\u00fc\u015f\u00fcnd\u00fc\u011f\u00fcn\u00fczde at\u0131lan bu ad\u0131m\u0131n S-400 ile ili\u015fkilendirilmesi konusunda da bir temel yok\" \u015feklinde konu\u015ftu.\n\n'\u00dcretimler ve sipari\u015fler devam ediyor'\n\nF-35 konusunda s\u0131k\u0131nt\u0131lar\u0131n muhataplara dillendirildi\u011fini, dillendirilmesine ra\u011fmen mant\u0131kl\u0131 bir cevap alamad\u0131klar\u0131n\u0131 ancak s\u00fcrecin devam ettirildi\u011fini aktaran Demir, \u015funlar\u0131 aktard\u0131:\n\n\"Kendi ifadeleriyle projeye en az 500-600 milyon dolarl\u0131k ek maliyet gelece\u011fi dillendirildi. Bizim hesaplar\u0131m\u0131za g\u00f6re u\u00e7ak ba\u015f\u0131na en az 8 veya 10 milyon dolar civar\u0131nda ilave maliyet gelece\u011fini \u00f6n g\u00f6r\u00fcyoruz. T\u00fcrkiye'ye \u00e7ok net mesajlar verilmeye kalk\u0131ld\u0131. Biz bu s\u00fcre\u00e7te s\u00fcrekli olarak sad\u0131k bir ortak tavr\u0131n\u0131 g\u00f6sterdik, imzam\u0131za sad\u0131k kalaca\u011f\u0131m\u0131z\u0131 g\u00f6sterdik. Net olarak T\u00fcrkiye'deki program ortaklar\u0131n\u0131n i\u015flerinin durdurulaca\u011f\u0131 ve buna tarih verildi\u011fi belirtilen a\u00e7\u0131klamalar oldu\u011fu halde hi\u00e7bir kar\u015f\u0131 a\u00e7\u0131klama yapmadan s\u00fcre\u00e7 normal devam ediyormu\u015fcas\u0131na, 'Biz i\u015fimize bakar\u0131z, biz \u00fczerimize d\u00fc\u015fen y\u00fck\u00fcml\u00fcl\u00fckleri yerine getiririz' tavr\u0131nda olduk. Bunun bug\u00fcn faydas\u0131n\u0131 g\u00f6r\u00fcyoruz.\n\nMart 2020 son tarihti ge\u00e7en y\u0131lki a\u00e7\u0131klamalarda, bu tarih geldi ge\u00e7ti. \u00dcretimler devam ediyor, sipari\u015fler devam ediyor. 'Bir kere de ipi kestim att\u0131m. Art\u0131k T\u00fcrkiye'yi \u00e7\u0131kartt\u0131m' demek \u00e7ok kolay de\u011fil. Hatta T\u00fcrk sanayiinin bu ortakl\u0131\u011fa katk\u0131s\u0131 konusunda ABD yetkililerinin de \u00e7ok \u00e7e\u015fitli ortamlarda, \u015firketlerimizin performans\u0131 ile ilgili \u00fcretim kaliteleri, maliyetleri ve teslim s\u00fcreleriyle ilgili sitayi\u015fle bahsettikleri deme\u00e7leri oldu\u011fu halde bu karar\u0131 ald\u0131lar. Bug\u00fcn g\u00f6r\u00fcyoruz ki; bu yetkin \u00fcretici \u015firketlerimizin yerine yeni \u00fcreticilerin bulunmas\u0131 o kadar da kolay bir s\u00fcre\u00e7 de\u011filmi\u015f. Bu pandemi s\u00fcreci bunu daha da ileri boyuta ta\u015f\u0131d\u0131. Yine biz bulundu\u011fumuz noktaday\u0131z. \u00dcretim ortakl\u0131\u011f\u0131m\u0131za devam ederiz. 'Siz bizi \u00e7\u0131kartmaya kalkt\u0131n\u0131z, bize tav\u0131r ald\u0131n\u0131z. Madem \u00f6yle \u00fcretimi durduruyoruz' gibi restle\u015fmeye gitmedik, gitmeyece\u011fiz. \u00c7\u00fcnk\u00fc, bir ortakl\u0131k anla\u015fmas\u0131 varsa, bir yola \u00e7\u0131k\u0131ld\u0131ysa bu yola \u00e7\u0131kan ortaklar\u0131n sadakatle buna devam etmesi gerekti\u011fine inan\u0131yoruz.\"",
    "keywords": [
        "bu",
        "ba\u015fkan\u0131",
        "sanayii",
        "konusunda",
        "demir",
        "savunma",
        "ilgili",
        "sanayi",
        "devam",
        "a\u00e7\u0131klamas\u0131",
        "f35",
        "demirden",
        "bir",
        "ve",
        "olarak"
    ],
    "meta_keywords": [
        "Savunma Sanayi",
        "Savunma Sanayi Ba\u015fkan\u0131",
        "\u0130smail Demir kimdir",
        "F-35 krizi"
    ],
    "publish_date": null,
    "summary": "STM Think Tech sosyal medya hesab\u0131 \u00fczerinden canl\u0131 yay\u0131nlanan ve gazeteci Hakan \u00c7elik moderat\u00f6rl\u00fc\u011f\u00fcndeki 'Kovid-19 S\u00fcreci ve Sonras\u0131nda T\u00fcrkiye'de ve D\u00fcnyada Savunma Sanayii' konulu panele, Cumhurba\u015fkanl\u0131\u011f\u0131 Savunma Sanayii Ba\u015fkan\u0131 Prof. Dr. \u0130smail Demir, Aselsan Y\u00f6netim Kurulu Ba\u015fkan\u0131 ve Genel M\u00fcd\u00fcr\u00fc Haluk G\u00f6rg\u00fcn, T\u00fcrk Havac\u0131l\u0131k ve Uzay Sanayii (TUSA\u015e) Genel M\u00fcd\u00fcr\u00fc Temel Kotil, STM Genel M\u00fcd\u00fcr\u00fc Murat \u0130kinci ile SETA G\u00fcvenlik Ara\u015ft\u0131rmalar\u0131 Direkt\u00f6r\u00fc ve ASB\u00dc \u00d6\u011fretim \u00dcyesi Murat Ye\u015filta\u015f kat\u0131ld\u0131.\nBurada bir konu\u015fma yapan Cumhurba\u015fkanl\u0131\u011f\u0131 Savunma Sanayii Ba\u015fkan\u0131 \u0130smail Demir, T\u00fcrk savunma sanayiisinin \u00c7in'e alternatif olma ihtimalinin sorulmas\u0131 \u00fczerine de\u011ferlendirmelerde bulunarak \"Savunma sanayii konusunda \u00c7in'e alternatif olma konusu geni\u015f bir konu, g\u00fc\u00e7 dengelerinin yeniden olu\u015fmas\u0131, ge\u00e7i\u015f ve fay k\u0131r\u0131lmalar\u0131 s\u00fcrecinde ABD'nin \u00f6zellikle \u00c7in'e alternatif arama politikalar\u0131nda T\u00fcrkiye sadece savunma sanayii de\u011fil, di\u011fer bir dizi konuda alternatif \u00fcretici olmakla ilgili devreye girebilir.\nBunun \u00e7e\u015fitli sekt\u00f6rler baz\u0131nda konu\u015fmalar\u0131 ve g\u00f6r\u00fc\u015fmeleri yap\u0131ld\u0131, yap\u0131lmaya da devam edilebilir.\nBu s\u00fcre\u00e7ten sonra \u00e7ok daha h\u0131zl\u0131 s\u00fcrd\u00fcr\u00fclebilir\" ifadelerini kulland\u0131.\nT\u00fcrkiye'nin \u00c7in'in yerini doldurmaktan ziyade bir oyuncu olarak d\u00fcnya piyasas\u0131nda daha fazla g\u00f6r\u00fcnmeye ba\u015flad\u0131\u011f\u0131n\u0131 vurgulayan Demir, \"\u00d6zellikle \u00fcr\u00fcn performanslar\u0131yla ilgili kendi kullan\u0131m\u0131m\u0131zda, hareket alan\u0131nda g\u00f6sterilen ba\u015far\u0131lar d\u00fcnyada dikkat \u00e7ekmeye ba\u015flad\u0131.\nBu anlamda genelde ihracat piyasas\u0131nda savunma sanayii konusunda, 'T\u00fcrkiye nereden savunma sanayii \u00fcr\u00fcn\u00fc satacak bir \u00fclke oldu' gibi \u015fa\u015f\u0131rtan bak\u0131\u015flardan art\u0131k kendini ispatlam\u0131\u015f bir sekt\u00f6r olarak piyasada olaca\u011f\u0131z.\nBu anlamda \u00c7in'de dahil bir\u00e7ok geleneksel ve klasik ihracat\u00e7\u0131 \u00fclkenin yerine ge\u00e7memiz gayet m\u00fcmk\u00fcn.\nBu tek y\u00f6nl\u00fc bir \u00e7al\u0131\u015fma de\u011fil, teknolojik \u00fcst\u00fcnl\u00fck, \u00fcr\u00fcnlerinizin performans\u0131, alg\u0131 y\u00f6netimi, d\u0131\u015f politika ili\u015fkileriniz ki; bu s\u00fcre\u00e7te olu\u015fturulan alg\u0131n\u0131n olumlulu\u011funun da katk\u0131da bulunaca\u011f\u0131n\u0131 d\u00fc\u015f\u00fcn\u00fcyoruz.\nGenel olarak Cumhurba\u015fkan\u0131m\u0131z\u0131n s\u0131k s\u0131k yapt\u0131\u011f\u0131 ziyaretler, \u00fclkelerle kurdu\u011fu ili\u015fkiler; bunlar\u0131n hepsi bu y\u00f6nde olumlu ad\u0131mlar olacak.\nK\u0131sacas\u0131 ihracat kaleminde \u015fu andaki art\u0131\u015f grafi\u011fimizin \u00e7okta \u00fczerinde bir e\u011fri yakalayaca\u011f\u0131m\u0131z\u0131 umuyorum\" dedi.\nF-35 sava\u015f u\u00e7a\u011f\u0131yla alakal\u0131 son geli\u015fmelerden bahseden Demir, \"ABD taraf\u0131nda tam ne olup ne bitti\u011fiyle ilgili net bir veri yok elimizde, son geli\u015fmeler, ili\u015fkilerin s\u0131cakla\u015fmas\u0131n\u0131 g\u00f6rd\u00fck.\nBu s\u00fcrecin genelde \u00fcretim sekt\u00f6r\u00fcne verdi\u011fi hasar g\u00f6r\u00fcld\u00fc.\nF-35 s\u00fcrecinde benim \u00f6zellikle vurgulad\u0131\u011f\u0131m, biz bu s\u00fcre\u00e7te bir orta\u011f\u0131z ve ortakl\u0131kla ilgili tek tarafl\u0131 yap\u0131lan hareketlerin hi\u00e7bir yasal temeli yok ve mant\u0131kl\u0131da de\u011fil.\nB\u00fct\u00fcn ortakl\u0131k yap\u0131s\u0131n\u0131, ortaklar\u0131 d\u00fc\u015f\u00fcnd\u00fc\u011f\u00fcn\u00fczde at\u0131lan bu ad\u0131m\u0131n S-400 ile ili\u015fkilendirilmesi konusunda da bir temel yok\" \u015feklinde konu\u015ftu.\n'\u00dcretimler ve sipari\u015fler devam ediyor'F-35 konusunda s\u0131k\u0131nt\u0131lar\u0131n muhataplara dillendirildi\u011fini, dillendirilmesine ra\u011fmen mant\u0131kl\u0131 bir cevap alamad\u0131klar\u0131n\u0131 ancak s\u00fcrecin devam ettirildi\u011fini aktaran Demir, \u015funlar\u0131 aktard\u0131:\"Kendi ifadeleriyle projeye en az 500-600 milyon dolarl\u0131k ek maliyet gelece\u011fi dillendirildi.\nBizim hesaplar\u0131m\u0131za g\u00f6re u\u00e7ak ba\u015f\u0131na en az 8 veya 10 milyon dolar civar\u0131nda ilave maliyet gelece\u011fini \u00f6n g\u00f6r\u00fcyoruz.\nT\u00fcrkiye'ye \u00e7ok net mesajlar verilmeye kalk\u0131ld\u0131.\nBiz bu s\u00fcre\u00e7te s\u00fcrekli olarak sad\u0131k bir ortak tavr\u0131n\u0131 g\u00f6sterdik, imzam\u0131za sad\u0131k kalaca\u011f\u0131m\u0131z\u0131 g\u00f6sterdik.\nNet olarak T\u00fcrkiye'deki program ortaklar\u0131n\u0131n i\u015flerinin durdurulaca\u011f\u0131 ve buna tarih verildi\u011fi belirtilen a\u00e7\u0131klamalar oldu\u011fu halde hi\u00e7bir kar\u015f\u0131 a\u00e7\u0131klama yapmadan s\u00fcre\u00e7 normal devam ediyormu\u015fcas\u0131na, 'Biz i\u015fimize bakar\u0131z, biz \u00fczerimize d\u00fc\u015fen y\u00fck\u00fcml\u00fcl\u00fckleri yerine getiririz' tavr\u0131nda olduk.\nBunun bug\u00fcn faydas\u0131n\u0131 g\u00f6r\u00fcyoruz.\nMart 2020 son tarihti ge\u00e7en y\u0131lki a\u00e7\u0131klamalarda, bu tarih geldi ge\u00e7ti.\n\u00dcretimler devam ediyor, sipari\u015fler devam ediyor.\n'Bir kere de ipi kestim att\u0131m.\nArt\u0131k T\u00fcrkiye'yi \u00e7\u0131kartt\u0131m' demek \u00e7ok kolay de\u011fil.\nHatta T\u00fcrk sanayiinin bu ortakl\u0131\u011fa katk\u0131s\u0131 konusunda ABD yetkililerinin de \u00e7ok \u00e7e\u015fitli ortamlarda, \u015firketlerimizin performans\u0131 ile ilgili \u00fcretim kaliteleri, maliyetleri ve teslim s\u00fcreleriyle ilgili sitayi\u015fle bahsettikleri deme\u00e7leri oldu\u011fu halde bu karar\u0131 ald\u0131lar.\nBug\u00fcn g\u00f6r\u00fcyoruz ki; bu yetkin \u00fcretici \u015firketlerimizin yerine yeni \u00fcreticilerin bulunmas\u0131 o kadar da kolay bir s\u00fcre\u00e7 de\u011filmi\u015f.\nBu pandemi s\u00fcreci bunu daha da ileri boyuta ta\u015f\u0131d\u0131.\nYine biz bulundu\u011fumuz noktaday\u0131z.\n\u00dcretim ortakl\u0131\u011f\u0131m\u0131za devam ederiz.\n'Siz bizi \u00e7\u0131kartmaya kalkt\u0131n\u0131z, bize tav\u0131r ald\u0131n\u0131z.\nMadem \u00f6yle \u00fcretimi durduruyoruz' gibi restle\u015fmeye gitmedik, gitmeyece\u011fiz.\n\u00c7\u00fcnk\u00fc, bir ortakl\u0131k anla\u015fmas\u0131 varsa, bir yola \u00e7\u0131k\u0131ld\u0131ysa bu yola \u00e7\u0131kan ortaklar\u0131n sadakatle buna devam etmesi gerekti\u011fine inan\u0131yoruz.\"",
    "article_html": "",
    "meta_description": "Cumhurba\u015fkanl\u0131\u011f\u0131 Savunma Sanayi Ba\u015fkan\u0131 Prof. Dr. \u0130smail Demir, \"Bir kere de ipi kestim att\u0131m. Art\u0131k T\u00fcrkiye'yi \u00e7\u0131kartt\u0131m\" demenin kolay olmad\u0131\u011f\u0131n\u0131 belirterek...",
    "meta_lang": "tr"
}