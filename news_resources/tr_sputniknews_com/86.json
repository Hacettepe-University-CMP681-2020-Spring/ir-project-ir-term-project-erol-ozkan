{
    "article_id": "239be692568d709b232791b820852ce0.1590265704.7757044",
    "title": "Vatikan, \u0130srail-Filistin sorununda iki devletli \u00e7\u00f6z\u00fcmden yana oldu\u011funu yineledi",
    "authors": [],
    "canonical_link": "https://tr.sputniknews.com/avrupa/202005211042087466-vatikan-israil-filistin-sorununda-iki-devletli-cozumden-yana-oldugunu-yineledi/",
    "url": "https://tr.sputniknews.com/avrupa/202005211042087466-vatikan-israil-filistin-sorununda-iki-devletli-cozumden-yana-oldugunu-yineledi/",
    "top_img": "https://cdntr2.img.sputniknews.com/images/103774/94/1037749423.jpg",
    "meta_img": "https://cdntr2.img.sputniknews.com/images/103774/94/1037749423.jpg",
    "movies": [],
    "text": "Vatikan, kutsal topraklarda bar\u0131\u015f i\u00e7in \u0130srail-Filistin meselesinde iki halk ve iki devletli \u00e7\u00f6z\u00fcmden yana oldu\u011funu bildirdi.\n\nVatikan Bas\u0131n Ofisi\u2019nden yap\u0131lan a\u00e7\u0131klamada, Filistinli Ba\u015fm\u00fczakereci ve Filistin Kurtulu\u015f \u00d6rg\u00fct\u00fc'nden Dr. Saeb Erekat\u2019\u0131n, Vatikan Devletlerle \u0130li\u015fkiler Sekreteri (D\u0131\u015fi\u015fleri Bakan\u0131) Ba\u015fpiskopos Paul Richard Gallagher\u2019\u0131 arad\u0131\u011f\u0131 belirtildi.\n\nG\u00f6r\u00fc\u015fmede, Erekat\u2019\u0131n Vatikan'\u0131 'Filistin topraklar\u0131ndaki son geli\u015fmeler ve \u0130srail'in egemenli\u011fini Filistin topraklar\u0131n\u0131n bir k\u0131sm\u0131na tek tarafl\u0131 olarak uygulama ve bar\u0131\u015f s\u00fcrecini daha da tehlikeye atma olas\u0131l\u0131\u011f\u0131' konusunda bilgilendirdi\u011fi kaydedildi.\n\nVatikan\u2019\u0131n uluslararas\u0131 hukuka ve ilgili Birle\u015fmi\u015f Milletler kararlar\u0131na sayg\u0131y\u0131 yineledi\u011fi vurgulanan a\u00e7\u0131klamada, \"\u0130ki halk\u0131n, uluslararas\u0131 boyutta tan\u0131nan 1967'den \u00f6nceki s\u0131n\u0131rlar dahilinde yan yana iki devlette ya\u015famas\u0131 vazge\u00e7ilmez bir unsurdur. Vatikan, durumu yak\u0131ndan takip ediyor ve diyalo\u011fu tehlikeye atacak eylemlerle ilgili endi\u015felerini belirtiyor\" ifadeleri kullan\u0131ld\u0131.\n\nA\u00e7\u0131klamada, \"Vatikan, \u0130srailliler ve Filistinlilerin, yak\u0131n zamanda uluslararas\u0131 toplumun da yard\u0131m\u0131yla do\u011frudan anla\u015fma, m\u00fczakere etme olas\u0131l\u0131\u011f\u0131n\u0131 bulabileceklerini umuyor. B\u00f6ylece, Yahudiler, Hristiyanlar ve M\u00fcsl\u00fcmanlar taraf\u0131ndan sevilen kutsal topraklarda nihayet bar\u0131\u015f h\u00fck\u00fcm s\u00fcrebilir\" de\u011ferlendirmesinde bulunuldu.\n\nABD Ba\u015fkan\u0131 Donald Trump'\u0131n \u0130srail Ba\u015fbakan\u0131 Benyamin Netanyahu ile 28 Ocak'ta Beyaz Saray'da d\u00fczenledi\u011fi bas\u0131n toplant\u0131s\u0131nda a\u00e7\u0131klad\u0131\u011f\u0131 s\u00f6zde Ortado\u011fu bar\u0131\u015f plan\u0131nda, Bat\u0131 \u015eeria'daki yerle\u015fim yerlerinin '\u0130srail'in topra\u011f\u0131' kabul edilmesi ve Tel Aviv y\u00f6netiminin Filistin'e ait \u00dcrd\u00fcn Vadisi \u00fczerindeki hakimiyetini s\u00fcrd\u00fcrmesi maddeleri yer al\u0131yor.\n\nNetanyahu, koalisyon h\u00fck\u00fcmetinin yemin t\u00f6reni \u00f6ncesi, 17 May\u0131s\u2019ta Meclis'te yapt\u0131\u011f\u0131 konu\u015fmada, Bat\u0131 \u015eeria'daki yerle\u015fim birimlerini ilhak etmenin vaktinin geldi\u011fi de\u011ferlendirmesinde bulunmu\u015ftu.",
    "keywords": [
        "\u00e7\u00f6z\u00fcmden",
        "filistin",
        "yineledi",
        "yerle\u015fim",
        "topraklarda",
        "vatikan",
        "yana",
        "sorununda",
        "oldu\u011funu",
        "devletli",
        "ve",
        "bar\u0131\u015f",
        "iki",
        "i\u0307srailfilistin",
        "\u015feriadaki",
        "uluslararas\u0131"
    ],
    "meta_keywords": [
        "\u0130srail Bat\u0131 \u015eeria ilhak",
        "Vatikan"
    ],
    "publish_date": null,
    "summary": "Vatikan, kutsal topraklarda bar\u0131\u015f i\u00e7in \u0130srail-Filistin meselesinde iki halk ve iki devletli \u00e7\u00f6z\u00fcmden yana oldu\u011funu bildirdi.\nVatikan Bas\u0131n Ofisi\u2019nden yap\u0131lan a\u00e7\u0131klamada, Filistinli Ba\u015fm\u00fczakereci ve Filistin Kurtulu\u015f \u00d6rg\u00fct\u00fc'nden Dr. Saeb Erekat\u2019\u0131n, Vatikan Devletlerle \u0130li\u015fkiler Sekreteri (D\u0131\u015fi\u015fleri Bakan\u0131) Ba\u015fpiskopos Paul Richard Gallagher\u2019\u0131 arad\u0131\u011f\u0131 belirtildi.\nG\u00f6r\u00fc\u015fmede, Erekat\u2019\u0131n Vatikan'\u0131 'Filistin topraklar\u0131ndaki son geli\u015fmeler ve \u0130srail'in egemenli\u011fini Filistin topraklar\u0131n\u0131n bir k\u0131sm\u0131na tek tarafl\u0131 olarak uygulama ve bar\u0131\u015f s\u00fcrecini daha da tehlikeye atma olas\u0131l\u0131\u011f\u0131' konusunda bilgilendirdi\u011fi kaydedildi.\nVatikan\u2019\u0131n uluslararas\u0131 hukuka ve ilgili Birle\u015fmi\u015f Milletler kararlar\u0131na sayg\u0131y\u0131 yineledi\u011fi vurgulanan a\u00e7\u0131klamada, \"\u0130ki halk\u0131n, uluslararas\u0131 boyutta tan\u0131nan 1967'den \u00f6nceki s\u0131n\u0131rlar dahilinde yan yana iki devlette ya\u015famas\u0131 vazge\u00e7ilmez bir unsurdur.\nVatikan, durumu yak\u0131ndan takip ediyor ve diyalo\u011fu tehlikeye atacak eylemlerle ilgili endi\u015felerini belirtiyor\" ifadeleri kullan\u0131ld\u0131.\nA\u00e7\u0131klamada, \"Vatikan, \u0130srailliler ve Filistinlilerin, yak\u0131n zamanda uluslararas\u0131 toplumun da yard\u0131m\u0131yla do\u011frudan anla\u015fma, m\u00fczakere etme olas\u0131l\u0131\u011f\u0131n\u0131 bulabileceklerini umuyor.\nB\u00f6ylece, Yahudiler, Hristiyanlar ve M\u00fcsl\u00fcmanlar taraf\u0131ndan sevilen kutsal topraklarda nihayet bar\u0131\u015f h\u00fck\u00fcm s\u00fcrebilir\" de\u011ferlendirmesinde bulunuldu.\nABD Ba\u015fkan\u0131 Donald Trump'\u0131n \u0130srail Ba\u015fbakan\u0131 Benyamin Netanyahu ile 28 Ocak'ta Beyaz Saray'da d\u00fczenledi\u011fi bas\u0131n toplant\u0131s\u0131nda a\u00e7\u0131klad\u0131\u011f\u0131 s\u00f6zde Ortado\u011fu bar\u0131\u015f plan\u0131nda, Bat\u0131 \u015eeria'daki yerle\u015fim yerlerinin '\u0130srail'in topra\u011f\u0131' kabul edilmesi ve Tel Aviv y\u00f6netiminin Filistin'e ait \u00dcrd\u00fcn Vadisi \u00fczerindeki hakimiyetini s\u00fcrd\u00fcrmesi maddeleri yer al\u0131yor.\nNetanyahu, koalisyon h\u00fck\u00fcmetinin yemin t\u00f6reni \u00f6ncesi, 17 May\u0131s\u2019ta Meclis'te yapt\u0131\u011f\u0131 konu\u015fmada, Bat\u0131 \u015eeria'daki yerle\u015fim birimlerini ilhak etmenin vaktinin geldi\u011fi de\u011ferlendirmesinde bulunmu\u015ftu.",
    "article_html": "",
    "meta_description": "Vatikan, kutsal topraklarda bar\u0131\u015f i\u00e7in \u0130srail-Filistin meselesinde iki halk ve iki devletli \u00e7\u00f6z\u00fcmden yana oldu\u011funu bildirdi.",
    "meta_lang": "tr"
}