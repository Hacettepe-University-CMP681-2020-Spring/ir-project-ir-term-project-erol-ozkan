{
    "article_id": "27f74bcaa66f4e6b91a070cf57075a47.1590265908.8072019",
    "title": "'Geli\u015fmeler ABD-\u00c7in So\u011fuk Sava\u015f\u0131'n\u0131 and\u0131r\u0131yor, Pekin AB'yi ABD'ye kapt\u0131rmama m\u00fccadelesinde'",
    "authors": [
        "Ceyda Karan. Sputnik T\u00fcrkiye",
        "Ceyda Karan"
    ],
    "canonical_link": "https://tr.sputniknews.com/ceyda_karan_eksen/202005181042078798-gelismeler-abd-cin-soguk-savasini-andiriyor-pekin-abyi-abdye-kaptirmama-mucadelesinde/",
    "url": "https://tr.sputniknews.com/ceyda_karan_eksen/202005181042078798-gelismeler-abd-cin-soguk-savasini-andiriyor-pekin-abyi-abdye-kaptirmama-mucadelesinde/",
    "top_img": "https://cdntr2.img.sputniknews.com/images/104148/52/1041485255.png",
    "meta_img": "https://cdntr2.img.sputniknews.com/images/104148/52/1041485255.png",
    "movies": [],
    "text": "'Geli\u015fmeler ABD-\u00c7in So\u011fuk Sava\u015f\u0131'n\u0131 and\u0131r\u0131yor, Pekin AB'yi ABD'ye kapt\u0131rmama m\u00fccadelesinde'\n\nKoronavir\u00fcs salg\u0131n\u0131 ile birlikte ABD'nin ba\u015f\u0131n\u0131 \u00e7ekti\u011fi baz\u0131 \u00fclkelerin D\u00fcnya Sa\u011fl\u0131k \u00d6rg\u00fct\u00fc (DS\u00d6) ve \u00c7in'e y\u00f6nelik ele\u015ftirileri ad\u0131m ad\u0131m Pekin'e kar\u015f\u0131 hamlelere d\u00f6n\u00fc\u015f\u00fcyor. Trump y\u00f6netimi bir yandan DS\u00d6 ve \u00c7in'i salg\u0131n nedeniyle soru\u015fturma alt\u0131na sokmay\u0131 zorlarken, di\u011fer yandan da \u00c7in ile ticaret sava\u015f\u0131n\u0131 yeniden k\u0131z\u0131\u015ft\u0131r\u0131yor. \u00c7in ise iddialar\u0131 reddederken, AB ve Rusya gibi taraflar pandemi ortas\u0131nda yeni bir k\u00fcresel i\u015fbirli\u011fi zeminine a\u011f\u0131rl\u0131k vermeye \u00e7al\u0131\u015f\u0131yor.\n\nSalg\u0131n hen\u00fcz tam dinmemi\u015fken, k\u00fcresel ekonomik belirsizlik devam ederken uluslararas\u0131 ili\u015fkiler sistemini zorlamaya ba\u015flayan bilek g\u00fcre\u015fini Antalya Bilim \u00dcniversitesi'nden Prof. Dr. Tar\u0131k O\u011fuzlu ile konu\u015ftuk.\n\n\u2018\u00c7in AB\u2019yi ABD\u2019ye kapt\u0131rmama sava\u015f\u0131 veriyor\u2019\n\nProf. Tar\u0131k O\u011fuzlu, koronavir\u00fcs krizinin y\u00f6netim s\u00fcrecinde ABD'nin ba\u015far\u0131s\u0131z performans\u0131n\u0131 uluslararas\u0131 ili\u015fkilere de yans\u0131tt\u0131\u011f\u0131n\u0131 belirtirken, bu durumun AB'yi de rahats\u0131z etmesine dikkat \u00e7ekti. ABD'de krizin ele al\u0131n\u0131\u015f bi\u00e7imine \u00c7in kar\u015f\u0131tl\u0131\u011f\u0131n\u0131n damgas\u0131n\u0131 vurdu\u011funu s\u00f6yleyen O\u011fuzlu, bu durumun sadece ba\u015fkanl\u0131k se\u00e7imi yar\u0131\u015f\u0131nda \u00f6ne ge\u00e7meye \u00e7al\u0131\u015fan Trump de\u011fil Demokratlar ve adaylar\u0131 Biden i\u00e7in de ge\u00e7erli oldu\u011funu an\u0131msatt\u0131. Bu s\u00fcre\u00e7te ABD ile \u00c7in aras\u0131ndaki rekabetin pandemiyle birlikte iyice y\u00fckseldi\u011fini vurgulayan O\u011fuzlu, Pekin'in \u00f6zellikle AB'yi ABD'ye kapt\u0131rmama m\u00fccadelesi verdi\u011fi g\u00f6r\u00fc\u015f\u00fcn\u00fc aktard\u0131:\n\n\u201cKrizin y\u00f6netilmesi s\u00fcrecinde Amerika Birle\u015fik Devletleri son derece ba\u015far\u0131s\u0131z bir performans g\u00f6steriyor. Avrupa Birli\u011fi \u00fclkeleriyle aras\u0131ndaki krizler daha da katlanarak ilerliyor. \u00c7\u00fcnk\u00fc AB \u00fclkeleri de umutlu de\u011fil Amerika\u2019n\u0131n kriz noktas\u0131ndaki tak\u0131nd\u0131\u011f\u0131 tav\u0131r ve tutumdan. Amerika\u2019daki ba\u015fkanl\u0131k se\u00e7imleri \u00f6ncesinde hem Demokrat hem de Cumhuriyet\u00e7i Parti adaylar\u0131 \u00c7in\u2019i Rusya ile birlikte art\u0131k d\u00fc\u015fman olarak net bir \u015fekilde tan\u0131ml\u0131yorlar. \u00d6zellikle \u00c7in\u2019e kar\u015f\u0131 yapt\u0131r\u0131mlar\u0131 daha da ileri boyutlara ta\u015f\u0131mak ve \u00c7in\u2019in k\u00fcresel siyasette artmakta olan ekonomik ve siyasi n\u00fcfuzunu azaltmak i\u00e7in ellerinden gelen her \u015feyi yapacaklar\u0131n\u0131 s\u00f6yl\u00fcyorlar. Joe Biden gibi Demokrat bir siyaset\u00e7inin bile Trump\u2019tan daha a\u015f\u0131r\u0131 \u00c7in kar\u015f\u0131t\u0131 noktaya gelmi\u015f olmas\u0131 da ilgin\u00e7 bir nokta. Trump\u2019\u0131n \u00e7izgisi neydi? \u00d6nce Amerika\u2019n\u0131n \u00e7\u0131kar\u0131 diye diye liberal uluslararas\u0131 d\u00fcnya d\u00fczeninin temel yap\u0131 ta\u015flar\u0131na bir kar\u015f\u0131 koyu\u015fu vard\u0131, bu daha da h\u0131zlan\u0131yor. Transatlantik ili\u015fkilerdeki \u00e7atla\u011f\u0131n daha da artarak devam edece\u011fini \u00e7ok rahatl\u0131kla s\u00f6yleyebilirim. Bu noktada \u00c7in\u2019e kar\u015f\u0131 bak\u0131\u015f a\u00e7\u0131lar\u0131 \u00e7er\u00e7evesinde Avrupa \u00fclkeleriyle Amerika aras\u0131nda da \u00e7ok ciddi farkl\u0131l\u0131klar var. \u00c7in kendisi bir k\u00fcresel rekabet ya\u015f\u0131yor Amerika ile bildi\u011fimiz sebeplerden \u00f6t\u00fcr\u00fc. Ama bu rekabet ili\u015fkisinde AB\u2019yi ABD\u2019ye kapt\u0131rmama sava\u015f\u0131 veriyor \u00f6te yandan. \u00d6zellikle Avrupa Birli\u011fi \u00fclkelerini hedef alan maske diplomasisi dedikleri \u015feyle kendilerine y\u00f6nelik olumlu bir alg\u0131 olu\u015fturmaya \u00e7al\u0131\u015f\u0131yor. AB \u00fclkelerini olabildi\u011fince Amerika\u2019dan uzakla\u015ft\u0131rma sava\u015f\u0131 veriyor.\"\n\n'ABD ile \u00c7in reel politik g\u00fc\u00e7 m\u00fccadelesi fikirsel, de\u011fersel platformda daha h\u0131zlanacak'\n\nO\u011fuzlu'ya g\u00f6re, bundan sonraki s\u00fcre\u00e7te ABD ile \u00c7in aras\u0131nda reel politik g\u00fc\u00e7 m\u00fccadelesi fikirsel, de\u011fersel, normatif boyutta daha da h\u0131zlanacak. Ba\u015flang\u0131\u00e7ta meselenin maddi g\u00fc\u00e7 rekabeti oldu\u011funu ancak art\u0131k iki benzemez de\u011ferler ta\u015f\u0131y\u0131c\u0131s\u0131n\u0131n 'bu krizi ben daha iyi \u00e7\u00f6zerim' kap\u0131\u015fmas\u0131na tutu\u015ftu\u011funu s\u00f6yleyen O\u011fuzlu, meseleyi So\u011fuk Sava\u015f s\u0131ras\u0131ndaki ABD-SSCB rekabetine benzetti:\n\n\"Bundan sonraki zaman diliminde ABD ve \u00c7in aras\u0131ndaki reel politik g\u00fc\u00e7 m\u00fccadelesi fikirsel, de\u011fersel, normatif platformda daha da h\u0131zl\u0131 ya\u015fanacak. Bu bir maddi g\u00fc\u00e7 rekabetiydi, ba\u015flang\u0131\u00e7ta \u00f6yleydi. Kimse bunu de\u011ferler noktas\u0131na ta\u015f\u0131naca\u011f\u0131n\u0131 d\u00fc\u015f\u00fcnm\u00fcyordu. Ama \u015fu anda iki farkl\u0131 s\u00fcper g\u00fc\u00e7, iki farkl\u0131 k\u00fcresel y\u00f6neti\u015fimsel inan\u0131yor, iki farkl\u0131 birbirine benzemez siyasi de\u011ferlere inan\u0131yor, farkl\u0131 iki model d\u00fcnyaya \u2018Ben bu i\u015fi daha iyi hallederim, bu krizi daha iyi \u00e7\u00f6zerim\u2019 sava\u015f\u0131 veriyor. Bu bize \u2018Sovyetler Birli\u011fi ve Amerika aras\u0131ndaki orijinal so\u011fuk sava\u015f gibi bir so\u011fuk sava\u015f noktas\u0131na m\u0131 gidiyoruz?\u2019 sorusunu sorduruyor. \u0130ki k\u00fcresel g\u00fc\u00e7 birbirleriyle olan m\u00fccadelelerinde yumu\u015fak g\u00fc\u00e7 ve keskin g\u00fc\u00e7 diye tan\u0131mlad\u0131\u011f\u0131m g\u00fc\u00e7 parametreleri \u00fczerinden daha fazla m\u00fccadele etmeye ba\u015flad\u0131lar. Yani bu iki s\u00fcre g\u00fcc\u00fcn birbirine gol atma m\u00fccadelesinde ba\u015fkalar\u0131n\u0131n g\u00f6z\u00fcnde sahip olduklar\u0131 alg\u0131 \u015fu anda hi\u00e7 olmad\u0131\u011f\u0131 kadar \u00f6nemli. Kendilerine y\u00f6nelik bir alg\u0131 olu\u015fturma noktas\u0131nda ciddi inisiyatif alarak ciddi yat\u0131r\u0131m yap\u0131yorlar. Bu tipik bir yumu\u015fak g\u00fc\u00e7 olay\u0131 de\u011fil \u00e7\u00fcnk\u00fc dezenformasyona dayan\u0131yor, bir hikaye anlatmaya dayan\u0131yor ve propaganda olarak alg\u0131lanma ihtimalini de tetikliyor. \u00c7in bu kriz ortaya \u00e7\u0131kt\u0131\u011f\u0131nda pek ba\u015far\u0131l\u0131 bir performans g\u00f6stermemi\u015fti. Bir\u00e7ok AB \u00fclkesi ba\u015fta olmak \u00fczere \u00c7in\u2019i ciddi anlamda ele\u015ftiriyordu. Uluslararas\u0131 \u00f6rg\u00fctler \u00e7er\u00e7evesinde \u00f6zellikle DS\u00d6, \u00c7in\u2019in \u00e7ok muteber, inand\u0131r\u0131c\u0131 davranmad\u0131\u011f\u0131 ve bu \u00f6rg\u00fct\u00fc siyasalla\u015ft\u0131rmak i\u00e7in her \u015feyi yapt\u0131\u011f\u0131n\u0131 s\u00f6yl\u00fcyorlard\u0131. \u00c7in\u2019e y\u00f6nelik b\u00f6yle bir alg\u0131 varken \u00c7in bu alg\u0131y\u0131 olumsuza \u00e7evirmeye \u00e7al\u0131\u015f\u0131yor. Amerika topa girmedik\u00e7e D\u00fcnya Sa\u011fl\u0131k \u00d6rg\u00fct\u00fc\u2019ne yapt\u0131\u011f\u0131 yard\u0131m\u0131 kestik\u00e7e k\u00fcresel y\u00f6neti\u015fim felsefesine inanmad\u0131k\u00e7a \u00c7in eskisine nazaran daha fazla topa girip daha fazla sorumluluk almaya \u00e7al\u0131\u015f\u0131yor. K\u00fcresel koordinasyonu bir \u015fekilde daha iyi sa\u011flar\u0131m, Amerika\u2019dan ziyade daha iyi liderlik yapabilirim mesaj\u0131 vermeye \u00e7al\u0131\u015f\u0131yor.\u201d\n\n'ABD'de \u00c7in'den kopma s\u00fcreci destek buluyor'\n\nKoronavir\u00fcs pandemisi \u00f6ncesinde \u00c7in'in stratejisinin ayaklar\u0131ndan birisinin uluslararas\u0131 kurumlar i\u00e7erisinde y\u00fcksek mevk\u0131lere vatanda\u015flar\u0131n\u0131n gelmesi oldu\u011funu d\u00fc\u015f\u00fcnen O\u011fuzlu, ayn\u0131s\u0131n\u0131 uzun y\u0131llar AB'nin de yapt\u0131\u011f\u0131n\u0131, ancak liberal d\u00fcnya d\u00fczenindeki k\u0131r\u0131lmalar\u0131n Washington aleyhine evrilmesiyle geli\u015fmelerin ABD'de tepki yaratmaya ba\u015flad\u0131\u011f\u0131n\u0131 kaydetti. O\u011fuzlu, ABD'de \u00c7in'i sisteme entegre etmeye \u00e7al\u0131\u015ft\u0131klar\u0131 ancak ba\u015faramazken bir de y\u00fckseli\u015flerinin dizginlenemez hale geldi\u011fi alg\u0131s\u0131 bulundu\u011funu ve bunu sadece Cumhuriyet\u00e7iler de\u011fil Demokratlar\u0131n da payla\u015ft\u0131\u011f\u0131n\u0131 s\u00f6yledi:\n\n\u2018Ba\u011f\u0131ml\u0131l\u0131k ili\u015fkilerini minimuma indirmek daha \u00e7ok \u00c7in\u2019in can\u0131n\u0131 ac\u0131t\u0131r\u2019\n\n\u201cKoronavir\u00fcs daha ba\u015flamadan \u00f6nce bile \u00c7in\u2019in stratejisinin en \u00f6nemli ayaklar\u0131ndan biri uluslararas\u0131 d\u00fczende faaliyet g\u00f6steren uluslararas\u0131 \u00f6rg\u00fctler i\u00e7erisinde y\u00fcksek mevkilere kendi vatanda\u015flar\u0131n\u0131 getirip onlar \u00fczerinden \u00c7in yanl\u0131s\u0131 politikalar olu\u015fturmaya \u00e7al\u0131\u015f\u0131yordu. \u015eu anda 15 k\u00fcsur \u00f6zel \u00f6rg\u00fct var BM \u00e7at\u0131s\u0131 alt\u0131nda \u00f6zel misyonlar\u0131 olan. Bunlar\u0131n 4\u2019\u00fcn\u00fcn ba\u015f\u0131nda \u00c7inli diplomatlar var. Bu \u00c7inli diplomatlar BM vatanda\u015f\u0131 gibi hareket etmiyorlar, \u00c7in\u2019in ulusal \u00e7\u0131karlar\u0131 \u00e7er\u00e7evesinde ne yap\u0131lmas\u0131 gerekiyorsa, sanki onu yap\u0131yorlar. \u00c7in bunu \u00e7ok iyi uyguluyor. Amerika da uzun y\u0131llar ayn\u0131s\u0131n\u0131 yap\u0131yordu ama \u015f\u00f6yle bir k\u0131r\u0131lma ya\u015fad\u0131. Liberal uluslararas\u0131 d\u00fcnya d\u00fczeni dedi\u011fimiz olgu Amerika\u2019dan \u00e7ok \u00c7in\u2019e yarad\u0131 alg\u0131s\u0131 var orada. Bu kadar tepkili olmalar\u0131n\u0131n nedeni, \u2018Y\u0131llarca destekledik \u00c7in\u2019i, sorumlu payda\u015flar olarak sisteme entegre etmeye \u00e7al\u0131\u015ft\u0131k ama umdu\u011fumuz olmad\u0131, demokratikle\u015ftiremedik. Liberalle\u015ftiremedik, bizden biri yapamad\u0131k. Tam tersine onlar sistemi kendi lehlerine \u00f6yle bir yonttular ki \u015fimdi onlar\u0131n y\u00fckseli\u015fini dizginleyemiyoruz. Dolay\u0131s\u0131yla bunu ancak bir \u015fekilde yapabiliriz. Sistemi k\u0131rarak. \u00c7in ve Amerika aras\u0131ndaki ba\u011f\u0131ml\u0131l\u0131k ili\u015fkilerini minimuma indirerek bunu yaparsak yapar\u0131z\u2019 diye d\u00fc\u015f\u00fcn\u00fcyorlar. Asl\u0131nda Amerika\u2019daki e\u011filim i\u015fareti, en son yap\u0131lan kamuoyu yoklamalar\u0131nda hem Demokratlar hem de Cumhuriyet\u00e7ilerin y\u00fczde 60\u2019dan fazla sempatizan\u0131 \u00c7in\u2019e kar\u015f\u0131 tepkili ve \u00c7in\u2019i tehdit olarak g\u00f6r\u00fcyor. Amerika\u2019n\u0131n kendisini \u00c7in\u2019den koparmas\u0131 s\u00fcrecini bir \u015fekilde destekliyor. Bu kesin ama kesin olmayan \u015fu: bunu yapabilir mi, yapamaz m\u0131, zamanla g\u00f6rece\u011fiz bunu.\"\n\nO\u011fuzlu, ABD\u2019nin \u00c7in ile aras\u0131ndaki girift ili\u015fkilere dikkat \u00e7ekerken, ba\u011f\u0131ml\u0131l\u0131k ili\u015fkilerinin d\u00fc\u015f\u00fcr\u00fclmesinin en \u00e7ok ekonomisi d\u0131\u015f pazarlara ba\u011fl\u0131 \u00c7in\u2019i olumsuz etkileyece\u011fi g\u00f6r\u00fc\u015f\u00fcnde. \u00c7in\u2019in kay\u0131plar\u0131n\u0131 gidermek i\u00e7in b\u00f6lge \u00fclkeleriyle ticaret hacmini artt\u0131rmaya ba\u015flad\u0131\u011f\u0131n\u0131 s\u00f6yleyen O\u011fuzlu, \u00c7in\u2019in kalk\u0131nmas\u0131 i\u00e7in Amerika\u2019n\u0131n teknolojisine ve mali yard\u0131mlar\u0131na muhta\u00e7 oldu\u011funu s\u00f6yledi:\n\n\"\u0130ki taraf aras\u0131ndaki ili\u015fkiler \u00e7ok girift. 550 milyar dolarl\u0131k bir ticaret hacmi vard\u0131, ticaret sava\u015f\u0131 ba\u015flamadan \u00f6nce. Nispeten biraz d\u00fc\u015ft\u00fc. \u00c7in\u2019in elinde inan\u0131lmaz bir dolar rezervi var. \u00c7in kalk\u0131nmas\u0131 ve geli\u015fmesi i\u00e7in Amerikal\u0131 teknoloji ve mali yat\u0131r\u0131mlar\u0131na muhta\u00e7. Bu anlamda asl\u0131nda Amerika\u2019ya daha da ba\u011f\u0131ml\u0131. Amerika\u2019n\u0131n kendisini \u00c7in\u2019den koparmas\u0131 s\u00fcreci Amerika\u2019dan \u00e7ok \u00c7in\u2019in can\u0131n\u0131 ac\u0131tacak bir \u015fey. \u00c7\u00fcnk\u00fc \u00c7in ekonomisi d\u0131\u015f pazarlara daha fazla ba\u011f\u0131ml\u0131 bir ekonomi. Amerika ile \u00c7in aras\u0131ndaki ticaret hacmine bakt\u0131\u011f\u0131n\u0131zda \u00c7in\u2019in Amerika\u2019ya satt\u0131\u011f\u0131 mal\u0131n hacmi Amerika\u2019n\u0131n \u00c7in\u2019e satt\u0131\u011f\u0131ndan \u00e7ok daha fazla. Olas\u0131 bir ayr\u0131\u015fmada Amerika\u2019dan ziyade \u00c7in bundan zararl\u0131 \u00e7\u0131kar. Bu s\u00fcre\u00e7 ba\u015flad\u0131. \u00c7in\u2019in d\u0131\u015f ticaretini art\u0131k daha fazla kendi yak\u0131n b\u00f6lgesinde bulunan \u00fclkelerle yapmaya ba\u015flad\u0131\u011f\u0131n\u0131 g\u00f6r\u00fcyoruz. Amerika\u2019dan bo\u015falan alan\u0131 \u00c7in ba\u015fka \u00fclkeler \u00fczerinden kapatma yar\u0131\u015f\u0131na ba\u015flad\u0131, bunu bir m\u00fcddettir yap\u0131yordu zaten. En son okudu\u011fum makalede Do\u011fu ve G\u00fcneydo\u011fu Asya \u00fclkelerinin \u00c7in ticaretindeki pay\u0131n\u0131n y\u00fczde 10\u2019lar civar\u0131nda artt\u0131\u011f\u0131n\u0131 s\u00f6yl\u00fcyordu. Bu \u00f6nemli bir istatistik. Ayn\u0131 a\u00e7\u0131\u011f\u0131 AB \u00fclkeleri \u00fczerinden de kapatmaya \u00e7al\u0131\u015f\u0131yor, \u00c7inliler de bunun fark\u0131nda. Art\u0131k bunu da g\u00f6r\u00fcyoruz, \u00f6zellikle 5G noktas\u0131nda Amerika\u2019n\u0131n tak\u0131nd\u0131\u011f\u0131 tavr\u0131 da dikkate al\u0131rsak, y\u00fcksek teknoloji unsuru i\u00e7eren yat\u0131r\u0131mlar\u0131 \u00c7in\u2019in Bat\u0131l\u0131 \u00fclkelerde yapmas\u0131n\u0131 istemiyor Amerika. Bu transferi de m\u00fcmk\u00fcn k\u0131lmak istemiyor. Ama \u00c7in yeni pazarlar aray\u0131\u015f\u0131nda \u00e7oktan girmi\u015f durumda. Ekonomik k\u00fcreselle\u015fme s\u00fcrecinin mant\u0131\u011f\u0131 sanki bu ayr\u0131\u015fma olay\u0131n\u0131 pek do\u011frulamayan bir \u015feymi\u015f gibi. Olmaz dedirten bir \u015fey ama uluslararas\u0131 siyasette olmaz olmaz diye bir \u015fey yok. Peyderpey yava\u015f yava\u015f bu ayr\u0131\u015fman\u0131n ba\u015flad\u0131\u011f\u0131n\u0131 d\u00fc\u015f\u00fcn\u00fcyorum, i\u015faretlerini g\u00f6r\u00fcyoruz. Bu ne kadar s\u00fcre alacakt\u0131r, Trump yerine ba\u015fka biri geldi\u011finde eskiye d\u00f6n\u00fclecek midir, bunlar\u0131n ucu a\u00e7\u0131k sorular. Ama trend a\u00e7\u0131k, iki taraf iki alternatif d\u00fcnya d\u00fczeni yaratma pe\u015finde.\u201d\n\n'ABD-\u00c7in so\u011fuk sava\u015f\u0131n\u0131 and\u0131r\u0131yor'\n\n\u00c7ok kutupluluk, kutupsuzluk tart\u0131\u015fmalar\u0131n\u0131 anarken, hangi ifadelendirme yap\u0131lsa da ABD'nin \u00f6nceli\u011finin a\u011f\u0131rl\u0131\u011f\u0131n\u0131n a\u015f\u0131nd\u0131\u011f\u0131n\u0131n ortada oldu\u011funu belirten O\u011fuzlu, ABD ve \u00c7in'in ba\u015f\u0131n\u0131 \u00e7ekti\u011fi iki kutup olu\u015furken, AB ve Rusya'n\u0131n rekabet alan\u0131 haline geldi\u011fi g\u00f6r\u00fc\u015f\u00fcnde. ABD'de pek \u00e7ok yorumcunun sadece AB de de\u011fil Rusya'y\u0131 da yanlar\u0131na \u00e7ekmeleri gerekti\u011fini vaaz etti\u011fini kaydeden O\u011fuzlu, Trump'\u0131n AB ve Rusya'y\u0131 \u00c7in'le yak\u0131nla\u015fmaya iten politikalar izledi\u011fi g\u00f6r\u00fc\u015f\u00fcn\u00fc aktard\u0131:\n\n\u201c\u00c7ok kutuplu diyen oldu\u011fu gibi kutupsuz bir sisteme ge\u00e7ti\u011fimizi s\u00f6yleyenler de var. Hangi s\u0131fat\u0131n\u0131 kullan\u0131rsak kullanal\u0131m Amerikan \u00f6nceli\u011finin a\u011f\u0131rl\u0131\u011f\u0131 art\u0131k a\u015f\u0131n\u0131yor. \u0130ki kutuplu \u00e7ok kutupluluk diyorlar. Amerika\u2019n\u0131n ba\u015f\u0131n\u0131 \u00e7ekti\u011fi bir kutup, \u00c7in\u2019in ba\u015f\u0131n\u0131 \u00e7ekti\u011fi bir kutup. Ama bunlarla e\u015fit ili\u015fkiler geli\u015ftirebilme kapasitesine sahip olas\u0131 kutuplar var. Ama Rusya ve Avrupa Birli\u011fi asla bir kutup de\u011fil. Bunlar daha \u00e7ok bir oyun sahas\u0131. \u00d6zellikle AB, \u00c7in rekabetinin ya\u015fand\u0131\u011f\u0131 en \u00f6nemli oyun sahas\u0131 \u015fu anda. Avrupa Birli\u011fi\u2019nin kendi ba\u015f\u0131na oyuncu olabilme kapasitesi \u00e7ok s\u0131n\u0131rl\u0131. Rusya\u2019n\u0131n da buna hi\u00e7 imk\u00e2n\u0131 yok. Ne ekonomik anlamda ne yumu\u015fak g\u00fc\u00e7 anlam\u0131nda bir cazibesi var, m\u00fcmk\u00fcn de\u011fil. Rusya \u00fczerinden devam edegelen bir Amerikan-\u00c7in kap\u0131\u015fmas\u0131 bile var \u015fu anda. Amerika\u2019daki bir\u00e7ok stratejist kendi y\u00f6netimine \u015funu tavsiye ediyor. \u00c7in\u2019e kar\u015f\u0131 bu sava\u015f\u0131 kazanmak istiyorsak, sadece AB\u2019yi yan\u0131m\u0131za \u00e7ekmek yetmez, Rusya\u2019y\u0131 da kazanmak zorunday\u0131z. Ama tam tersini yap\u0131yor Trump. Daha \u00e7ok Ruslarla \u00c7inlileri yak\u0131nla\u015ft\u0131rmaya neden olan politikalar izliyor. \u00c7ok kutupluluk olay\u0131na inan\u0131yorum, \u00e7ok fazla akt\u00f6r var. \u0130ki kutup aras\u0131ndaki gerginlik ise daha da keskin hale gelmeye ba\u015fl\u0131yor. Daha mu\u011flak bir noktadayd\u0131 bu. Ama her ge\u00e7en g\u00fcn daha da somutla\u015f\u0131yor. Sovyetler Birli\u011fi-Amerika so\u011fuk sava\u015f\u0131n\u0131 and\u0131rmaya ba\u015flad\u0131 yava\u015f yava\u015f. Birden fazla boyutu var, ilk boyut \u015fu: Art\u0131k yeni bir d\u00fczen kuruldu\u011fu i\u00e7in T\u00fcrkiye de kendini ona uygun hale getirmeye \u00e7al\u0131\u015f\u0131yor.\n\n\u2018T\u00fcrk d\u0131\u015f politikas\u0131 \u00e7ok kutuplulu\u011fa uyum sa\u011flamal\u0131, ba\u015fta AB ile ili\u015fkileri d\u00fczeltmeli\u2019\n\nD\u00fcnyada hakim olan bu \u00e7ok kutuplu sisteme T\u00fcrk d\u0131\u015f politikas\u0131n\u0131n da uyum sa\u011flamas\u0131 gerekti\u011fini belirten O\u011fuzlu, T\u00fcrkiye\u2019nin ba\u015fta AB ile ili\u015fkileri yoluna sokup, t\u00fcm taraflarla ili\u015fkide olmas\u0131 gerekti\u011fini s\u00f6yledi:\n\n\"\u00c7ok tarafl\u0131 ve \u00e7ok boyutlu d\u0131\u015f politika takip etmek asl\u0131nda bizim i\u00e7in \u00e7ok elzem bir \u015fey. Yumurtalar\u0131m\u0131z\u0131n hepsini Amerika\u2019n\u0131n sepetine veya ba\u015fka bir sepete koymak bir yana farkl\u0131 sepetlere da\u011f\u0131tmak durumunday\u0131z. Bu ak\u0131l ve mant\u0131k gere\u011fi b\u00f6yle olmal\u0131. Avrupa Birli\u011fi ile olan ili\u015fkilerimizi daha da s\u0131k\u0131la\u015ft\u0131r\u0131p Amerika ve \u00c7in aras\u0131nda ya\u015fanmakta olan ve ara ara Rusya\u2019n\u0131n da i\u00e7ine girdi\u011fi b\u00fcy\u00fck g\u00fc\u00e7ler aras\u0131 m\u00fccadelede daha ayaklar\u0131m\u0131z\u0131n yere basmas\u0131 anlam\u0131na gelir. Amerika, Rusya ve \u00c7in tabirime g\u00f6re \u00e7ok etobur akt\u00f6rler. Bunlar halk sa\u011fl\u0131\u011f\u0131ndan anlayan veya pozitif d\u00fc\u015f\u00fcnmeden anlayan ve n\u00fcfuz b\u00f6lgeleri mant\u0131\u011f\u0131yla hareket eden k\u00fcresel akt\u00f6rler. Bunlar aras\u0131ndaki m\u00fccadelede bizim yaln\u0131z kalmam\u0131z, ezilmemize veya zemin kaybetmemize sebebiyet verebilir. Dolay\u0131s\u0131yla biz AB ile olan kurumsal, ekonomik, tarihi, stratejik bir s\u00fcr\u00fc boyutu var, ili\u015fkilerimizi g\u00fc\u00e7lendirirsek daha sa\u011flam bir \u015fekilde k\u00fcresel akt\u00f6rlerle m\u00fccadele edebiliriz. G\u00fcvenlik anlam\u0131nda olsun ekonomik anlamda olsun ne Amerika ne Rusya ne \u00c7in T\u00fcrkiye i\u00e7in art\u0131k olmazsa olmaz ittifaklar de\u011fil. Bu \u00fc\u00e7 k\u00fcresel akt\u00f6rle \u00e7ok pragmatik ve fayda \u00e7er\u00e7evesinde ili\u015fki kurmam\u0131z laz\u0131m. Asla birini di\u011ferine ye\u011flemememiz laz\u0131m. Ama bu g\u00fc\u00e7 m\u00fccadelesinde de arada ezilen olmak istemiyorsak AB \u00fclkeleriyle olan ili\u015fkilerimizi daha da s\u0131k\u0131la\u015ft\u0131rmam\u0131z laz\u0131m. Bizim gibi orta kapasitedeki \u00fclkeler \u00e7ok tarafl\u0131l\u0131k prensibine dayanan liberal ulusal d\u00fczenini isterler, istemeleri gerekir. Hukukun, prensiplerin, normlar\u0131n oldu\u011fu sistem bizim gibi \u00fclkeler i\u00e7in elzemdir. Oksijen sa\u011flar. Bu oksijeni kesmeye \u00e7al\u0131\u015f\u0131yor Rusya, \u00c7in ve ABD kendi bak\u0131\u015f a\u00e7\u0131lar\u0131yla, ama bizde bu oksijen kesilirse, biz daha zor ayakta kal\u0131r\u0131z. Dolay\u0131s\u0131yla Avrupa Birli\u011fi ile bu anlamda \u00f6rt\u00fc\u015f\u00fcyoruz. Bir Alman ya da Frans\u0131z d\u0131\u015f politikas\u0131yla T\u00fcrk d\u0131\u015f politikas\u0131 bu anlamda benzer \u015feyleri s\u00f6yl\u00fcyor. \u00c7ok tarafl\u0131l\u0131k \u00fczerine oturtulmu\u015f uluslararas\u0131 hukuku referans alan kurallara ba\u011fl\u0131 bir uluslararas\u0131 sistem. Onlar da bunu istiyor, biz de bunu istiyoruz. Bunu oldurmaya \u00e7al\u0131\u015fmal\u0131y\u0131z.\u201d",
    "keywords": [
        "\u00e7ok",
        "m\u00fccadelesinde",
        "bu",
        "pekin",
        "and\u0131r\u0131yor",
        "abyi",
        "kapt\u0131rmama",
        "abdye",
        "abd\u00e7in",
        "daha",
        "\u00e7in",
        "ve",
        "bir",
        "geli\u015fmeler",
        "sava\u015f\u0131n\u0131",
        "da",
        "ile",
        "\u00e7inin",
        "so\u011fuk",
        "ama"
    ],
    "meta_keywords": [
        "ABD-\u00c7in sava\u015f\u0131",
        "ABD'den \u00c7in su\u00e7lamas\u0131",
        "Trump'tan \u00c7in a\u00e7\u0131klamas\u0131",
        "Koronavir\u00fcs ve \u00c7in"
    ],
    "publish_date": null,
    "summary": "'Geli\u015fmeler ABD-\u00c7in So\u011fuk Sava\u015f\u0131'n\u0131 and\u0131r\u0131yor, Pekin AB'yi ABD'ye kapt\u0131rmama m\u00fccadelesinde'Koronavir\u00fcs salg\u0131n\u0131 ile birlikte ABD'nin ba\u015f\u0131n\u0131 \u00e7ekti\u011fi baz\u0131 \u00fclkelerin D\u00fcnya Sa\u011fl\u0131k \u00d6rg\u00fct\u00fc (DS\u00d6) ve \u00c7in'e y\u00f6nelik ele\u015ftirileri ad\u0131m ad\u0131m Pekin'e kar\u015f\u0131 hamlelere d\u00f6n\u00fc\u015f\u00fcyor.\nTrump y\u00f6netimi bir yandan DS\u00d6 ve \u00c7in'i salg\u0131n nedeniyle soru\u015fturma alt\u0131na sokmay\u0131 zorlarken, di\u011fer yandan da \u00c7in ile ticaret sava\u015f\u0131n\u0131 yeniden k\u0131z\u0131\u015ft\u0131r\u0131yor.\n\u00c7in ise iddialar\u0131 reddederken, AB ve Rusya gibi taraflar pandemi ortas\u0131nda yeni bir k\u00fcresel i\u015fbirli\u011fi zeminine a\u011f\u0131rl\u0131k vermeye \u00e7al\u0131\u015f\u0131yor.\n\u2018\u00c7in AB\u2019yi ABD\u2019ye kapt\u0131rmama sava\u015f\u0131 veriyor\u2019Prof. Tar\u0131k O\u011fuzlu, koronavir\u00fcs krizinin y\u00f6netim s\u00fcrecinde ABD'nin ba\u015far\u0131s\u0131z performans\u0131n\u0131 uluslararas\u0131 ili\u015fkilere de yans\u0131tt\u0131\u011f\u0131n\u0131 belirtirken, bu durumun AB'yi de rahats\u0131z etmesine dikkat \u00e7ekti.\nBu s\u00fcre\u00e7te ABD ile \u00c7in aras\u0131ndaki rekabetin pandemiyle birlikte iyice y\u00fckseldi\u011fini vurgulayan O\u011fuzlu, Pekin'in \u00f6zellikle AB'yi ABD'ye kapt\u0131rmama m\u00fccadelesi verdi\u011fi g\u00f6r\u00fc\u015f\u00fcn\u00fc aktard\u0131:\u201cKrizin y\u00f6netilmesi s\u00fcrecinde Amerika Birle\u015fik Devletleri son derece ba\u015far\u0131s\u0131z bir performans g\u00f6steriyor.\nAvrupa Birli\u011fi \u00fclkeleriyle aras\u0131ndaki krizler daha da katlanarak ilerliyor.\nAmerika\u2019daki ba\u015fkanl\u0131k se\u00e7imleri \u00f6ncesinde hem Demokrat hem de Cumhuriyet\u00e7i Parti adaylar\u0131 \u00c7in\u2019i Rusya ile birlikte art\u0131k d\u00fc\u015fman olarak net bir \u015fekilde tan\u0131ml\u0131yorlar.\n\u00d6zellikle \u00c7in\u2019e kar\u015f\u0131 yapt\u0131r\u0131mlar\u0131 daha da ileri boyutlara ta\u015f\u0131mak ve \u00c7in\u2019in k\u00fcresel siyasette artmakta olan ekonomik ve siyasi n\u00fcfuzunu azaltmak i\u00e7in ellerinden gelen her \u015feyi yapacaklar\u0131n\u0131 s\u00f6yl\u00fcyorlar.\nJoe Biden gibi Demokrat bir siyaset\u00e7inin bile Trump\u2019tan daha a\u015f\u0131r\u0131 \u00c7in kar\u015f\u0131t\u0131 noktaya gelmi\u015f olmas\u0131 da ilgin\u00e7 bir nokta.\n\u00d6nce Amerika\u2019n\u0131n \u00e7\u0131kar\u0131 diye diye liberal uluslararas\u0131 d\u00fcnya d\u00fczeninin temel yap\u0131 ta\u015flar\u0131na bir kar\u015f\u0131 koyu\u015fu vard\u0131, bu daha da h\u0131zlan\u0131yor.\nTransatlantik ili\u015fkilerdeki \u00e7atla\u011f\u0131n daha da artarak devam edece\u011fini \u00e7ok rahatl\u0131kla s\u00f6yleyebilirim.\nBu noktada \u00c7in\u2019e kar\u015f\u0131 bak\u0131\u015f a\u00e7\u0131lar\u0131 \u00e7er\u00e7evesinde Avrupa \u00fclkeleriyle Amerika aras\u0131nda da \u00e7ok ciddi farkl\u0131l\u0131klar var.\n\u00c7in kendisi bir k\u00fcresel rekabet ya\u015f\u0131yor Amerika ile bildi\u011fimiz sebeplerden \u00f6t\u00fcr\u00fc.\nAma bu rekabet ili\u015fkisinde AB\u2019yi ABD\u2019ye kapt\u0131rmama sava\u015f\u0131 veriyor \u00f6te yandan.\n\u00d6zellikle Avrupa Birli\u011fi \u00fclkelerini hedef alan maske diplomasisi dedikleri \u015feyle kendilerine y\u00f6nelik olumlu bir alg\u0131 olu\u015fturmaya \u00e7al\u0131\u015f\u0131yor.\n'ABD ile \u00c7in reel politik g\u00fc\u00e7 m\u00fccadelesi fikirsel, de\u011fersel platformda daha h\u0131zlanacak'O\u011fuzlu'ya g\u00f6re, bundan sonraki s\u00fcre\u00e7te ABD ile \u00c7in aras\u0131nda reel politik g\u00fc\u00e7 m\u00fccadelesi fikirsel, de\u011fersel, normatif boyutta daha da h\u0131zlanacak.\nBu bir maddi g\u00fc\u00e7 rekabetiydi, ba\u015flang\u0131\u00e7ta \u00f6yleydi.\nBu bize \u2018Sovyetler Birli\u011fi ve Amerika aras\u0131ndaki orijinal so\u011fuk sava\u015f gibi bir so\u011fuk sava\u015f noktas\u0131na m\u0131 gidiyoruz?\u2019 sorusunu sorduruyor.\n\u0130ki k\u00fcresel g\u00fc\u00e7 birbirleriyle olan m\u00fccadelelerinde yumu\u015fak g\u00fc\u00e7 ve keskin g\u00fc\u00e7 diye tan\u0131mlad\u0131\u011f\u0131m g\u00fc\u00e7 parametreleri \u00fczerinden daha fazla m\u00fccadele etmeye ba\u015flad\u0131lar.\nYani bu iki s\u00fcre g\u00fcc\u00fcn birbirine gol atma m\u00fccadelesinde ba\u015fkalar\u0131n\u0131n g\u00f6z\u00fcnde sahip olduklar\u0131 alg\u0131 \u015fu anda hi\u00e7 olmad\u0131\u011f\u0131 kadar \u00f6nemli.\nBu tipik bir yumu\u015fak g\u00fc\u00e7 olay\u0131 de\u011fil \u00e7\u00fcnk\u00fc dezenformasyona dayan\u0131yor, bir hikaye anlatmaya dayan\u0131yor ve propaganda olarak alg\u0131lanma ihtimalini de tetikliyor.\n\u00c7in bu kriz ortaya \u00e7\u0131kt\u0131\u011f\u0131nda pek ba\u015far\u0131l\u0131 bir performans g\u00f6stermemi\u015fti.\nUluslararas\u0131 \u00f6rg\u00fctler \u00e7er\u00e7evesinde \u00f6zellikle DS\u00d6, \u00c7in\u2019in \u00e7ok muteber, inand\u0131r\u0131c\u0131 davranmad\u0131\u011f\u0131 ve bu \u00f6rg\u00fct\u00fc siyasalla\u015ft\u0131rmak i\u00e7in her \u015feyi yapt\u0131\u011f\u0131n\u0131 s\u00f6yl\u00fcyorlard\u0131.\n\u00c7in\u2019e y\u00f6nelik b\u00f6yle bir alg\u0131 varken \u00c7in bu alg\u0131y\u0131 olumsuza \u00e7evirmeye \u00e7al\u0131\u015f\u0131yor.\nAmerika topa girmedik\u00e7e D\u00fcnya Sa\u011fl\u0131k \u00d6rg\u00fct\u00fc\u2019ne yapt\u0131\u011f\u0131 yard\u0131m\u0131 kestik\u00e7e k\u00fcresel y\u00f6neti\u015fim felsefesine inanmad\u0131k\u00e7a \u00c7in eskisine nazaran daha fazla topa girip daha fazla sorumluluk almaya \u00e7al\u0131\u015f\u0131yor.\nBu kadar tepkili olmalar\u0131n\u0131n nedeni, \u2018Y\u0131llarca destekledik \u00c7in\u2019i, sorumlu payda\u015flar olarak sisteme entegre etmeye \u00e7al\u0131\u015ft\u0131k ama umdu\u011fumuz olmad\u0131, demokratikle\u015ftiremedik.\n\u00c7in ve Amerika aras\u0131ndaki ba\u011f\u0131ml\u0131l\u0131k ili\u015fkilerini minimuma indirerek bunu yaparsak yapar\u0131z\u2019 diye d\u00fc\u015f\u00fcn\u00fcyorlar.\nBu kesin ama kesin olmayan \u015fu: bunu yapabilir mi, yapamaz m\u0131, zamanla g\u00f6rece\u011fiz bunu.\"\nO\u011fuzlu, ABD\u2019nin \u00c7in ile aras\u0131ndaki girift ili\u015fkilere dikkat \u00e7ekerken, ba\u011f\u0131ml\u0131l\u0131k ili\u015fkilerinin d\u00fc\u015f\u00fcr\u00fclmesinin en \u00e7ok ekonomisi d\u0131\u015f pazarlara ba\u011fl\u0131 \u00c7in\u2019i olumsuz etkileyece\u011fi g\u00f6r\u00fc\u015f\u00fcnde.\n\u00c7in kalk\u0131nmas\u0131 ve geli\u015fmesi i\u00e7in Amerikal\u0131 teknoloji ve mali yat\u0131r\u0131mlar\u0131na muhta\u00e7.\nBu anlamda asl\u0131nda Amerika\u2019ya daha da ba\u011f\u0131ml\u0131.\nAmerika\u2019n\u0131n kendisini \u00c7in\u2019den koparmas\u0131 s\u00fcreci Amerika\u2019dan \u00e7ok \u00c7in\u2019in can\u0131n\u0131 ac\u0131tacak bir \u015fey.\nAmerika ile \u00c7in aras\u0131ndaki ticaret hacmine bakt\u0131\u011f\u0131n\u0131zda \u00c7in\u2019in Amerika\u2019ya satt\u0131\u011f\u0131 mal\u0131n hacmi Amerika\u2019n\u0131n \u00c7in\u2019e satt\u0131\u011f\u0131ndan \u00e7ok daha fazla.\nAma \u00c7in yeni pazarlar aray\u0131\u015f\u0131nda \u00e7oktan girmi\u015f durumda.\nOlmaz dedirten bir \u015fey ama uluslararas\u0131 siyasette olmaz olmaz diye bir \u015fey yok.\nAmerika\u2019n\u0131n ba\u015f\u0131n\u0131 \u00e7ekti\u011fi bir kutup, \u00c7in\u2019in ba\u015f\u0131n\u0131 \u00e7ekti\u011fi bir kutup.\nBunlar daha \u00e7ok bir oyun sahas\u0131.\nDaha \u00e7ok Ruslarla \u00c7inlileri yak\u0131nla\u015ft\u0131rmaya neden olan politikalar izliyor.\n\u0130ki kutup aras\u0131ndaki gerginlik ise daha da keskin hale gelmeye ba\u015fl\u0131yor.\nDaha mu\u011flak bir noktadayd\u0131 bu.\nAma her ge\u00e7en g\u00fcn daha da somutla\u015f\u0131yor.\nYumurtalar\u0131m\u0131z\u0131n hepsini Amerika\u2019n\u0131n sepetine veya ba\u015fka bir sepete koymak bir yana farkl\u0131 sepetlere da\u011f\u0131tmak durumunday\u0131z.\nAvrupa Birli\u011fi ile olan ili\u015fkilerimizi daha da s\u0131k\u0131la\u015ft\u0131r\u0131p Amerika ve \u00c7in aras\u0131nda ya\u015fanmakta olan ve ara ara Rusya\u2019n\u0131n da i\u00e7ine girdi\u011fi b\u00fcy\u00fck g\u00fc\u00e7ler aras\u0131 m\u00fccadelede daha ayaklar\u0131m\u0131z\u0131n yere basmas\u0131 anlam\u0131na gelir.\nAmerika, Rusya ve \u00c7in tabirime g\u00f6re \u00e7ok etobur akt\u00f6rler.\nDolay\u0131s\u0131yla biz AB ile olan kurumsal, ekonomik, tarihi, stratejik bir s\u00fcr\u00fc boyutu var, ili\u015fkilerimizi g\u00fc\u00e7lendirirsek daha sa\u011flam bir \u015fekilde k\u00fcresel akt\u00f6rlerle m\u00fccadele edebiliriz.\nBu \u00fc\u00e7 k\u00fcresel akt\u00f6rle \u00e7ok pragmatik ve fayda \u00e7er\u00e7evesinde ili\u015fki kurmam\u0131z laz\u0131m.\nAma bu g\u00fc\u00e7 m\u00fccadelesinde de arada ezilen olmak istemiyorsak AB \u00fclkeleriyle olan ili\u015fkilerimizi daha da s\u0131k\u0131la\u015ft\u0131rmam\u0131z laz\u0131m.\nBu oksijeni kesmeye \u00e7al\u0131\u015f\u0131yor Rusya, \u00c7in ve ABD kendi bak\u0131\u015f a\u00e7\u0131lar\u0131yla, ama bizde bu oksijen kesilirse, biz daha zor ayakta kal\u0131r\u0131z.\nDolay\u0131s\u0131yla Avrupa Birli\u011fi ile bu anlamda \u00f6rt\u00fc\u015f\u00fcyoruz.\nBir Alman ya da Frans\u0131z d\u0131\u015f politikas\u0131yla T\u00fcrk d\u0131\u015f politikas\u0131 bu anlamda benzer \u015feyleri s\u00f6yl\u00fcyor.",
    "article_html": "",
    "meta_description": "Prof. Tar\u0131k O\u011fuzlu'ya g\u00f6re, koronavir\u00fcs s\u00fcrecinde \u00f6ncelikli rol\u00fc a\u015f\u0131nan ABD'de sadece Trump ve Cumhuriyet\u00e7iler de\u011fil Demokratlar da \u00c7in ile bilek g\u00fcre\u015fine tutu\u015furken...",
    "meta_lang": "tr"
}