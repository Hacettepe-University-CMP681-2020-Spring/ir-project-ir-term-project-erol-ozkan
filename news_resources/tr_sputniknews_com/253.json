{
    "article_id": "b8ff2dde04289c3a3de283112501970c.1590265904.0574412",
    "title": "'Trump \u00c7in'e y\u00fcklenmeye devam edecek, koronavir\u00fcsle birlikte kas\u0131mda se\u00e7ilme olas\u0131l\u0131\u011f\u0131 Biden'dan daha y\u00fcksek'",
    "authors": [
        "Ceyda Karan. Sputnik T\u00fcrkiye",
        "Ceyda Karan"
    ],
    "canonical_link": "https://tr.sputniknews.com/ceyda_karan_eksen/202005191042087108-trump-cine-yuklenmeye-devam-edecek-koronavirusle-birlikte-kasimda-secilme-olasiligi-bidendan-daha/",
    "url": "https://tr.sputniknews.com/ceyda_karan_eksen/202005191042087108-trump-cine-yuklenmeye-devam-edecek-koronavirusle-birlikte-kasimda-secilme-olasiligi-bidendan-daha/",
    "top_img": "https://cdntr2.img.sputniknews.com/images/104148/52/1041485255.png",
    "meta_img": "https://cdntr2.img.sputniknews.com/images/104148/52/1041485255.png",
    "movies": [],
    "text": "'Trump \u00c7in'e y\u00fcklenmeye devam edecek, koronavir\u00fcsle birlikte kas\u0131mda se\u00e7ilme olas\u0131l\u0131\u011f\u0131 Biden'dan daha y\u00fcksek'\n\nKoronavir\u00fcs nedeniyle D\u00fcnya Sa\u011fl\u0131k \u00d6rg\u00fct\u00fc'n\u00fcn 73 D\u00fcnya Sa\u011fl\u0131k Asamblesi video konferans yoluyla ger\u00e7ekle\u015ftirilirken, dikkatler BM \u00f6rg\u00fct\u00fcne 30 g\u00fcnl\u00fck \u00fcltimatom vermi\u015f Trump y\u00f6netiminin \u00c7in ile bilek g\u00fcre\u015fine \u00e7evrildi. Toplant\u0131da ba\u015fta ABD olmak \u00fczere d\u00fcnyadan ele\u015ftiriler alan \u00c7in lideri \u015ei Jinping de bir konu\u015fma yaparken dikkatler pandeminin ABD'de idaresi konusunda oklar\u0131n \u00e7evrildi\u011fi Trump y\u00f6netiminde. Trump, DS\u00d6'ye yazd\u0131\u011f\u0131 mektupta d\u00fcnya \u00f6rg\u00fct\u00fcne daha \u00f6nce ask\u0131ya ald\u0131\u011f\u0131 maddi kayna\u011f\u0131 t\u00fcmden kesme tehdidi savurdu. Geli\u015fmelerin ABD siyaseti ve kas\u0131mdaki ba\u015fkanl\u0131k se\u00e7imine etkileri de merak konusu.\n\nGeli\u015fmeleri uzun y\u0131llar ABD'de gazetecilik yapm\u0131\u015f d\u0131\u015f politika yazar\u0131 T\u00fclin Dalo\u011flu ile konu\u015ftuk.\n\n\u2018Amerika\u2019da se\u00e7im y\u0131l\u0131, o y\u00fczden mant\u0131k beklememek gerek\u2019\n\nT\u00fclin Dalo\u011flu'na g\u00f6re Trump, Amerika'da ba\u015fkanl\u0131k se\u00e7iminin kas\u0131m ay\u0131nda d\u00fczenlenecek olmas\u0131ndan \u00f6t\u00fcr\u00fc aktif tutumunu s\u00fcrd\u00fcr\u00fcyor ve pandemi nedeniyle \u00c7in'e y\u00fcklenirken, BM'ye ba\u011fl\u0131 DS\u00d6'y\u00fc de ABD'nin hasm\u0131n\u0131 kay\u0131rmakla itham ediyor. DS\u00d6 Asamblesi'nde konu\u015fma yapan \u00fclkeler aras\u0131nda \u00f6nceli\u011fin \u00c7in'e de verilmesi ve \u015ei'nin bizzat s\u00f6z alarak \u00fclkesi hakk\u0131nda ithamlar\u0131 reddetti\u011fini belirten Dalo\u011flu, Pekin'in pandemi ile m\u00fccadeleye kaynak aktarma vaadiyle dikkatleri \u00e7ekti\u011fini kaydetti. Dalo\u011flu buna kar\u015f\u0131l\u0131k ABD'nin pandeminin insanl\u0131\u011fa ve k\u00fcresel ekonomiye verdi\u011fi zarar nedeniyle \u0131srarla \u00c7in'i su\u00e7lad\u0131\u011f\u0131n\u0131 an\u0131msatan Dalo\u011flu, meselenin DS\u00d6'ye deste\u011fi kesmeye kadar varabilece\u011fini vurgulad\u0131. Dalo\u011flu, ABD\u2019deki kas\u0131m se\u00e7imlerini an\u0131msatarak bu s\u00fcre\u00e7te Trump y\u00f6netiminden \u00e7ok da mant\u0131kl\u0131 ad\u0131mlar beklememek gerekti\u011finin alt\u0131n\u0131 \u00e7izdi:\n\n\u201cAmerikan Ba\u015fkan\u0131 Donald Trump bir \u015fovmen olarak alg\u0131lan\u0131yor belli bir kesimde. Ancak kendisini se\u00e7enler taraf\u0131ndan da son derece asl\u0131nda \u00f6nemli kabul edilen bir ba\u015fkanl\u0131k ser\u00fcveni sergiliyor. Halk Amerika\u2019da da ayr\u0131\u015fm\u0131\u015f durumda. D\u00fcn ve bug\u00fcn D\u00fcnya Sa\u011fl\u0131k \u00d6rg\u00fct\u00fc, y\u0131ll\u0131k D\u00fcnya Sa\u011fl\u0131k Asamblesini toplad\u0131. 194 \u00fclke temsilcileri sanal ortamda toplant\u0131ya kat\u0131ld\u0131lar, bug\u00fcn de devam ediyor. DS\u00d6 Ba\u015fkan\u0131 Tedros Adhanom Ghebreyesus, son dakikaya kadar a\u00e7\u0131l\u0131\u015f konu\u015fmalar\u0131n\u0131 yapacak ilk 8 \u00fclkenin aras\u0131nda \u00c7in\u2019in oldu\u011funu duyurmad\u0131. Toplant\u0131 ba\u015flad\u0131ktan sonra ilk a\u00e7\u0131l\u0131\u015f konu\u015fmas\u0131 i\u00e7in s\u0131ra G\u00fcney Afrika Cumhuriyeti\u2019ne verildi. Teknik bir sorundan dolay\u0131 G\u00fcney Afrika Cumhuriyeti\u2019ne ba\u011flant\u0131 sa\u011flanamad\u0131. \u0130kinci s\u0131ra \u00c7in Halk Cumhuriyeti ve Devlet Ba\u015fkan\u0131 \u015ei Cinping s\u00f6z\u00fc ald\u0131, \u00e7ok k\u0131sa bir konu\u015fmayd\u0131. Ama bu birka\u00e7 dakikal\u0131k konu\u015fma i\u00e7erisinde \u015ei, birka\u00e7 maddeyi s\u0131ralad\u0131. Bunlardan biri, \u00f6n\u00fcm\u00fczdeki iki y\u0131l boyunca 2 milyar dolar yard\u0131m yapacaklar\u0131n\u0131 ifade etti. Afrika\u2019n\u0131n \u00f6zellikle \u00e7ok b\u00fcy\u00fck bir deste\u011fe ihtiyac\u0131 oldu\u011funu vurgulad\u0131. \u00c7ok daha kritik olarak \u015funu s\u00f6yledi; \u2018Biz \u00c7in Halk Cumhuriyeti olarak salg\u0131nla m\u00fccadelede att\u0131\u011f\u0131m\u0131z ad\u0131mlar\u0131n objektif ve tarafs\u0131z bir \u015fekilde kapsaml\u0131 incelemeye tutulmas\u0131na itiraz etmiyoruz\u2019 dedi. Ama \u00c7in D\u0131\u015fi\u015fleri Bakanl\u0131\u011f\u0131 buna biraz n\u00fcans koyuyor, fakat devlet ba\u015fkan\u0131 buna a\u00e7\u0131k oldu\u011funu s\u00f6yledi. Sonra Amerikan Sa\u011fl\u0131k ve \u0130nsan Hizmetleri Bakan\u0131 Alex Azar s\u00f6z ald\u0131, o mektubu ve Asamblede dile getirdi. Amerika D\u00fcnya Sa\u011fl\u0131k \u00d6rg\u00fct\u00fc\u2019n\u00fcn bu i\u015fi ba\u015f\u0131ndan beri yanl\u0131\u015f idare etti\u011fini, d\u00fcnya kamuoyunu son derece ge\u00e7 haberdar etti\u011fini, bundan \u00f6t\u00fcr\u00fc de insanlar\u0131n can kayb\u0131na u\u011frad\u0131\u011f\u0131n\u0131, ekonominin ciddi hasar ald\u0131\u011f\u0131n\u0131 s\u00f6yl\u00fcyor. Bunun bir daha tekrarlanmamas\u0131 gerekti\u011fini s\u00f6yl\u00fcyor, son derece net bir ifade. Bir \u015fey daha eklediler. E\u011fer ki DS\u00d6, gerekli reformlar\u0131 almayacak olursa o zaman Amerika, bu uluslararas\u0131 kuruma yapm\u0131\u015f oldu\u011fu b\u00fct\u00fcn yard\u0131m\u0131 durduracakt\u0131r dedi. Amerika finansal olarak d\u00fcnyada en a\u011f\u0131r toplardan biri. \u00d6zellikle uluslararas\u0131 kurumlar a\u00e7\u0131s\u0131ndan. Amerika\u2019n\u0131n geri ad\u0131m atmas\u0131 uluslararas\u0131 kuruma neredeyse \u00f6ld\u00fcr\u00fcc\u00fc bir darbe bile olabilir. O y\u00fczden \u00e7ok ciddi bir durum. Bence laf\u0131n \u00f6b\u00fcr taraf\u0131 da \u0130srail\u2019e do\u011fru kayacak. Siyaset hakikaten 21. yy\u2019da son derece kutupla\u015ft\u0131r\u0131c\u0131, ayr\u0131\u015ft\u0131r\u0131c\u0131 ve y\u0131k\u0131c\u0131 bir dile ve pozisyona b\u00fcr\u00fcnmeye ba\u015flad\u0131. Burada da Amerika ayn\u0131 \u015fekilde uluslararas\u0131 bir kuruma finansal deste\u011fi \u00e7ekti\u011fi dakikada neredeyse bir anda hi\u00e7 etmek \u00fczere bir kart\u0131 \u00e7\u0131kart\u0131yor. Halbuki burada acaba do\u011fru neler yap\u0131labilir? Hata varsa bunun bir daha tekrarlanmamas\u0131 i\u00e7in ne gibi ad\u0131mlar at\u0131labilir diye zihinler odaklansa \u00e7ok daha farkl\u0131 olacak. Almanya \u015eans\u00f6lyesi Angela Merkel, Amerika ve \u00c7in aras\u0131ndaki topa girmeden asl\u0131nda yapm\u0131\u015f oldu\u011fu konu\u015fmada bunu s\u00f6yledi: \u2018Bundan sonras\u0131na odaklanal\u0131m ve bir daha b\u00f6ylesine hedef alan bir sa\u011fl\u0131k sorunu ortaya \u00e7\u0131kt\u0131\u011f\u0131nda g\u00fc\u00e7lerimizi nas\u0131l daha iyi birle\u015ftirebiliriz ve birlikte nas\u0131l daha ak\u0131lc\u0131 bir politika izleyebiliriz ona bakal\u0131m\u2019. B\u00fct\u00fcn bunlar\u0131n i\u00e7erisinde de\u011ferlendirmek gerekiyor. Amerika\u2019da se\u00e7im y\u0131l\u0131, o y\u00fczden \u00e7ok mant\u0131k da beklememek gerek.\u201d\n\n'Bug\u00fcnden bak\u0131ld\u0131\u011f\u0131nda Trump'\u0131n se\u00e7ilme olas\u0131l\u0131\u011f\u0131 Biden'dan daha y\u00fcksek'\n\nABD'de ba\u015fkanl\u0131k se\u00e7imi d\u00fc\u011f\u00fcm\u00fcn\u00fcn kas\u0131mda \u00e7\u00f6z\u00fclece\u011fini belirtirken, bu s\u00fcre zarf\u0131nda durumun de\u011fi\u015fiklik g\u00f6sterebilece\u011fini belirten Dalo\u011flu, Trump'\u0131n pandemi nedeniyle ele\u015ftiriler almas\u0131na kar\u015f\u0131l\u0131k ald\u0131\u011f\u0131 deste\u011fin de az\u0131msanmayacak t\u00fcrden oldu\u011fu g\u00f6r\u00fc\u015f\u00fcnde. ABD'deki Demokratlar\u0131n Trump'\u0131 pandemiyi se\u00e7im kampanyas\u0131nda kullanmakla su\u00e7lad\u0131\u011f\u0131n\u0131 dile getiren Dalo\u011flu, a\u015f\u0131 bulununcaya kadar t\u00fcm \u00fclkelerde koronavir\u00fcs s\u00fcrecinin siyasetin bir par\u00e7as\u0131 olaca\u011f\u0131n\u0131 an\u0131msatt\u0131. ABD'de sa\u011fl\u0131k meselesinin Trump'dan \u00f6nce de b\u00fcy\u00fck bir sorun oldu\u011funu an\u0131msatan Dalo\u011flu'na g\u00f6re bug\u00fcnden bak\u0131ld\u0131\u011f\u0131nda Trump\u2019\u0131n se\u00e7ilme olas\u0131l\u0131\u011f\u0131n\u0131n Demokrat Parti aday aday\u0131 Joe Biden\u2019dan daha y\u00fcksek:\n\n\u201cKas\u0131m\u2019a kadar daha zaman var. Siyaset zorlu bir s\u0131navdan ge\u00e7iyor, d\u00fcnyan\u0131n her yerinde. Amerika\u2019daki sa\u011fl\u0131k sistemine bakacak olursak, Washington\u2019da 12 sene ya\u015fad\u0131m. Bu s\u00fcrede bazen sa\u011fl\u0131k ihtiyac\u0131n\u0131z oluyor ve doktora gidiyorsunuz. Haberin \u00f6tesinde bireysel olarak da o sistemle ilgili bir kanaate sahip olabiliyorsunuz. Amerika\u2019daki sa\u011fl\u0131k sistemi ger\u00e7ekten sorunlu bir sistem. Bu sorun Amerikan Ba\u015fkan\u0131 Trump ile olu\u015fmu\u015f bir sorun de\u011fil. Obama bununla ilgili bir reforma paketi sunmu\u015ftu, onun da ne kadar ger\u00e7ekten sorunu tedavi edebilece\u011fi, b\u00fct\u00fcn yaralar\u0131 sarmalayabilece\u011fi hep bir tart\u0131\u015fma konusuydu. Trump y\u00f6netime geldi, ilk yapt\u0131\u011f\u0131 \u015feylerden biri Obama\u2019n\u0131n bu anlamda yapm\u0131\u015f oldu\u011fu baz\u0131 a\u00e7\u0131l\u0131mlar\u0131 geri almakt\u0131. Ancak bug\u00fcn Amerika\u2019daki sa\u011fl\u0131k sistemindeki a\u00e7\u0131\u011fa bak\u0131ld\u0131\u011f\u0131nda d\u00fcnyada kapitalist d\u00fczenin merkezi, lokomotif ba\u015f\u0131 dedi\u011fimiz Amerika\u2019daki en temel ihtiya\u00e7 deflat\u00f6r makineleri eksikli\u011fi vard\u0131. O y\u00fczden buna bir b\u00fct\u00fcn olarak bakal\u0131m, Amerikan halk\u0131 da bunu g\u00f6recektir. Burada sorumluluk sadece Trump\u2019\u0131n omzunda olmayacakt\u0131r. Demokratlar, \u2018Trump korona salg\u0131n\u0131yla olan m\u00fccadeleyi kendi se\u00e7im kampanyas\u0131 i\u00e7in kullan\u0131yor, buradan oy dev\u015firmeye \u00e7al\u0131\u015f\u0131yor\u2019 diyorlar. Elbette bir sa\u011fl\u0131k sorunu var, bununla ilgili bilim d\u00fcnyas\u0131 birtak\u0131m a\u00e7\u0131l\u0131mlar\u0131 yapacak. Ancak biz burada bir tedavi protokol\u00fcn\u00fcn hatta en h\u0131zl\u0131 \u015fekilde a\u015f\u0131ya ula\u015faca\u011f\u0131m\u0131z g\u00fcne kadar pandeminin idaresini siyaset\u00e7iler yap\u0131yor. T\u00fcrkiye\u2019de de \u00f6yle, Amerika\u2019da da \u00f6yle. Trump\u2019\u0131n bunu kendi se\u00e7im kampanyas\u0131nda kullanmas\u0131nda olumsuz bir taraf yok, zaten siyasi kararlar al\u0131yor. Bu kararlarla hem art\u0131 puan hem negatif puan al\u0131yor. Burada ne oldu\u011funa bakmak gerek. Benim g\u00f6rd\u00fc\u011f\u00fcm kadar\u0131yla Amerika hen\u00fcz daha karar\u0131n\u0131 vermi\u015f durumda de\u011fil. Trump\u2019\u0131n ba\u015far\u0131 grafi\u011fine bakarsak, \u00e7ok dip yapm\u0131yor. \u00dc\u00e7 a\u015fa\u011f\u0131 be\u015f yukar\u0131 ayn\u0131 yere kitlemi\u015f durumda, 50\u2019lerrin etraf\u0131nda d\u00f6n\u00fcyoruz, 30\u2019lara inmiyoruz, bu \u00f6nemli. \u00c7\u00fcnk\u00fc bu salg\u0131nla ilgili her ge\u00e7en g\u00fcn daha net baz\u0131 alg\u0131lara sahip olaca\u011f\u0131z. Bilim d\u00fcnyas\u0131 bize yard\u0131mc\u0131 olacak. \u015eu a\u015famada \u00e7ok fazla birtak\u0131m \u015feyleri net \u015fekilde bildi\u011fimiz kanaatinde de\u011filim. Ama d\u00fcn Amerikan Ba\u015fkan\u0131\u2019n\u0131n yapm\u0131\u015f oldu\u011fu a\u00e7\u0131klamalardan biri, kendisinin Beyaz Saray doktorlar\u0131n\u0131n tavsiyesinin d\u0131\u015f\u0131na \u00e7\u0131karak, onlar\u0131n s\u00f6z\u00fcn\u00fc \u00e7i\u011fneyerek hidroksiklorokin ilac\u0131n\u0131 ve \u00e7inko vitamini ile birlikte son 15 g\u00fcnd\u00fcr ald\u0131\u011f\u0131n\u0131 belirtti. Beyaz Saray\u2019da iki dan\u0131\u015fman da koronavir\u00fcs saptanm\u0131\u015ft\u0131. Ayn\u0131 zamanda Trump ve yard\u0131mc\u0131s\u0131 Pence\u2019in etraf\u0131nda olan her bir ki\u015fiye g\u00fcnl\u00fck test yap\u0131l\u0131yor. Ancak her g\u00fcn ald\u0131\u011f\u0131 ila\u00e7larla birlikte kendisini koronaya kar\u015f\u0131 daha g\u00fc\u00e7lendirmi\u015f ve emin hissettirdi\u011fini ifade etti. Amerikan bilim d\u00fcnyas\u0131 ve doktorlar, \u2018Hay\u0131r, sak\u0131n ba\u015fkan\u0131n s\u00f6z\u00fcn\u00fc dinleyip b\u00f6yle bir \u015fey yapmay\u0131n, \u00e7\u00fcnk\u00fc bu sa\u011fl\u0131\u011f\u0131n\u0131za \u00e7ok daha farkl\u0131 olumsuz yans\u0131malarda bulunur\u2019 dedi. Bilmedi\u011fimiz bir \u015fey hakk\u0131nda konu\u015fuyoruz. Gazeteci olarak burada geri ad\u0131m atmam kanaatindeyim bunlar\u0131 payla\u015f\u0131rken. Ama kamuoyu ayn\u0131 zamanda bu payla\u015f\u0131lanlar \u00fczerinden de siyaset\u00e7isiyle bir ileti\u015fim a\u011f\u0131 kuruyor. Ya g\u00fcvenini per\u00e7inliyor ya da g\u00fcvenini iyice yitiriyor. Hangisi olacak bunu zaman i\u00e7erisinde g\u00f6rece\u011fiz. Trump\u2019\u0131n eli \u00e7ok zay\u0131f de\u011fil. \u00c7\u00fcnk\u00fc bunun farkl\u0131 dinamikleri olacak. Kas\u0131m\u2019da yap\u0131lacak se\u00e7ime gidene kadar hi\u00e7birimizin kesin Trump se\u00e7ilecektir, kesin Biden se\u00e7ilecektir dememiz benim a\u00e7\u0131mdan mant\u0131kl\u0131 de\u011fil. Ancak Trump\u2019\u0131n se\u00e7ilme olas\u0131l\u0131\u011f\u0131n\u0131 bug\u00fcn i\u00e7in Biden\u2019\u0131n se\u00e7ilme olas\u0131l\u0131\u011f\u0131ndan daha \u00fcstte g\u00f6rd\u00fc\u011f\u00fcm kati. Bunun dinamikleri de hem b\u00f6yle bir kriz zaman\u0131nda elbette siyasi kararlarla y\u00f6netiliyor \u015fu anki sa\u011fl\u0131k krizi. Ancak bilinmeyeni \u00e7ok fazla olan bir denklem. Bu denklemin alt\u0131nda da Amerika\u2019n\u0131n sa\u011fl\u0131k sekt\u00f6r\u00fcnde zaten \u00e7ok ciddi sorunlar var. Birincisi a\u015f\u0131r\u0131 \u015fi\u015firilmi\u015f bir \u00fccretlendirme politikas\u0131 var, ikincisi halk\u0131n belli kesimini zaten d\u0131\u015fl\u0131yor. Bu da daha \u00e7ok siyasi kesim. Onlar\u0131n zaten gelir d\u00fczeyleri Amerika\u2019n\u0131n beyaz olan kesiminden daha dezavantajl\u0131 g\u00f6z\u00fck\u00fcyorlar. Sigortalar\u0131 yok, herhangi bir \u015fekilde sa\u011fl\u0131k ihtiyac\u0131 olup hastaneye e\u011fittiklerinde de Amerika\u2019daki sa\u011fl\u0131k sekt\u00f6r\u00fc hakikaten \u00e7ok akla ziyan fiyatland\u0131rma politikas\u0131na sahip. Dolay\u0131s\u0131yla zaten dezavantajl\u0131 oluyorlar. Bundan \u00f6t\u00fcr\u00fc e\u011fer Biden, bir \u015fekilde sadece Trump\u2019\u0131 mesul tutmaya kalkarsa, bunun Cumhuriyet\u00e7iler taraf\u0131ndan kar\u015f\u0131 ata\u011f\u0131 olur. O y\u00fczden asl\u0131nda Demokratlar bunu siyasile\u015ftirmeyin diyorlar. Ama konu son derece siyasi.\u201d\n\n\u2018Stratejik i\u015fbirli\u011fi konusunda \u0130srail de\u011fil T\u00fcrkiye istekli\u2019\n\n\u0130srail bas\u0131n\u0131ndaki yaz\u0131lar\u0131yla da tan\u0131nan T\u00fclin Dalo\u011flu'na Do\u011fu Akdeniz'de Libya'n\u0131n d\u0131\u015f\u0131nda \u0130srail ile de son d\u00f6nemdeki yak\u0131nla\u015fma ve enerji kaynaklar\u0131n\u0131n kullan\u0131m\u0131na y\u00f6nelik olas\u0131 anla\u015fma iddialar\u0131n\u0131 da sorduk. T\u00fcrkiye'de ortaya at\u0131lan iddialar\u0131 \u0130srailli yetkililere sordu\u011funu belirten Dalo\u011flu, anla\u015fma haberlerinin yalanland\u0131\u011f\u0131n\u0131 belirtti. T\u00fcrkiye'nin talebiyle kar\u015f\u0131l\u0131kl\u0131 el\u00e7ilerin geri \u00e7a\u011fr\u0131ld\u0131\u011f\u0131n\u0131 ve iki y\u0131ld\u0131r d\u00fc\u011f\u00fcm\u00fcn \u00e7\u00f6z\u00fclemedi\u011fini an\u0131msatan Dalo\u011flu, \u0130srail'in dostluk ili\u015fkilerine haz\u0131r olmas\u0131na kar\u015f\u0131n Do\u011fu Akdeniz denkleminde Yunanistan K\u0131br\u0131s Rum Y\u00f6netimi ve M\u0131s\u0131r'la i\u015fbirli\u011finden vazge\u00e7meye de niyetinin bulunmad\u0131\u011f\u0131n\u0131 dile getirdi:\n\n\u201cAnla\u015fma iddialar\u0131 i\u00e7in kara mizah diyebiliyorum. 7 May\u0131s Per\u015fembe g\u00fcn\u00fc, \u0130srail devletinin resmi Twitter hesab\u0131nda bir espri y\u00fckl\u00fc payla\u015f\u0131m yap\u0131ld\u0131. Hadi bug\u00fcn hepimiz bir e\u011flence yapal\u0131m, can\u0131n\u0131z ne \u00e7ekiyorsa \u0130srail ile ilgili \u00f6\u011frenmek istedi\u011finiz ne varsa bize sorun dediler. Hi\u00e7 tan\u0131nmayan biri, T\u00fcrkiye\u2019de de pek bilinmiyor, d\u0131\u015f politika konusunda herhangi bir s\u00f6z s\u00f6ylemi\u015f de birileri takip ediyor gibi bir ki\u015fi de de\u011fil, bu ki\u015fi dedi ki, T\u00fcrkiye-\u0130srail ili\u015fkileri 1990\u2019lardaki gibi bir m\u00fcttefiklik ve dostluk ili\u015fkisine d\u00f6nebilir mi?\u2019. \u0130srailliler de buna \u015f\u00f6yle cevap verdiler: \u2018Biz T\u00fcrkiye ile olan diplomatik ili\u015fkilerimizden \u00e7ok gurur duyuyoruz, bunu daha da iyile\u015fmesini istiyoruz. Bizi takip eden T\u00fcrklere de buradan sonsuz sevgilerimizi g\u00f6nderiyoruz\u2019. B\u00f6yle bir \u015feye de ne diyebiliriz ki? 16 May\u0131s 2018\u2019de 6 senelik bir aradan sonra bir b\u00fcy\u00fckel\u00e7i atanm\u0131\u015ft\u0131 T\u00fcrkiye\u2019ye ve ili\u015fkiler tekrar diplomatik a\u00e7\u0131dan b\u00fcy\u00fckel\u00e7ilik seviyesinde temsiliyete gelmi\u015fti 2016\u2019da. \u0130ki sene kadar Eitan Na'eh b\u00fcy\u00fckel\u00e7i olarak Ankara\u2019da g\u00f6rev yapt\u0131. 2018\u2019de Amerika b\u00fcy\u00fckel\u00e7ili\u011fini Tel Aviv\u2019den Kud\u00fcs\u2019e ta\u015f\u0131y\u0131nca, Gazze s\u0131n\u0131r\u0131nda birtak\u0131m protestolar oldu, \u0130srail sert bir \u015fekilde cevap verdi. T\u00fcrk h\u00fck\u00fcmeti de \u2018B\u00f6yle bir \u015fey olamaz, biz bunu kabul edemeyiz, b\u00fcy\u00fckel\u00e7inin \u00fclkesine gitmesini sitiyoruz\u2019 dedi. B\u00fcy\u00fckel\u00e7i Naeh\u2019i T\u00fcrkiye\u2019den g\u00f6nderdiler. B\u00fcy\u00fckel\u00e7i gitti, yine uzun bir s\u00fcre hi\u00e7bir diplomatik ili\u015fki yoktu. El\u00e7i m\u00fcste\u015far seviyesinde 3 ayda bir biri geliyor, Ankara\u2019da temaslarda bulunup gidiyordu. Sonra yakla\u015f\u0131k 1 sene \u00f6nce bir el\u00e7i m\u00fcste\u015far Ankara\u2019da tesis edildi. Ama ili\u015fkiler diplomatik olarak sa\u011fl\u0131kl\u0131 y\u00fcr\u00fcm\u00fcyor. Nesinden \u0130srail h\u00fck\u00fcmeti gurur duyacak, tamamen bo\u015f laf konu\u015ftular asl\u0131nda. Ondan sonra CNN T\u00fcrk\u2019te bir haber \u00e7\u0131kt\u0131; \u2018Ad\u0131n\u0131 vermeyece\u011fimiz T\u00fcrk yetkililere dayanarak \u015funu s\u00f6yleyebiliriz ki T\u00fcrkiye ve \u0130srail aras\u0131nda ayn\u0131 Libya ile oldu\u011fu gibi deniz s\u0131n\u0131r anla\u015fmas\u0131 yap\u0131labilir, bununla ilgili g\u00f6r\u00fc\u015fmeler s\u00fcr\u00fcyor\u2019. Bunun \u00fczerine \u0130srailli yetkilileri arad\u0131m. Bununla ilgili ne diyorsunuz, asl\u0131 astar\u0131 var m\u0131 bunun dedim. \u015eunlar\u0131 s\u00f6ylediler. Diplomatik ili\u015fkileri tesis etmeyi \u00e7ok isteriz. \u00c7\u00fcnk\u00fc zaten \u0130srail\u2019de \u015fu anda 3. bir se\u00e7im oldu ve h\u00fck\u00fcmet kurulmak \u00fczere, her ne kadar son turlar\u0131 at\u0131l\u0131yor bu hafta i\u00e7erisinde a\u00e7\u0131klayacaklar san\u0131rsam. H\u00fck\u00fcmet kuruldu\u011funda T\u00fcrkiye nas\u0131l ki b\u00fcy\u00fckel\u00e7iyi s\u0131n\u0131r d\u0131\u015f\u0131 etmi\u015fti, bir b\u00fcy\u00fckel\u00e7inin tekrardan T\u00fcrkiye\u2019de tesis edilmesi i\u00e7in ad\u0131m atabilir, ili\u015fkiler de bu vesileyle normalle\u015febilir. Bunu \u00e7ok temenni ediyoruz ve bunu bekliyoruz dediler. Ancak ili\u015fkilerin normalle\u015fmesi demek ili\u015fkilerin stratejik bir niteli\u011fe kavu\u015fmas\u0131 anlam\u0131na gelmiyor. \u0130li\u015fkilerin stratejik nitelikte olabilmesi, eskiden oldu\u011fu gibi, g\u00fcvenlik politikas\u0131, istihbarat payla\u015f\u0131m\u0131 ve enerji politikalar\u0131 dahil olmak \u00fczere dediler. Bunun olabilmesi \u015fu a\u015famada m\u00fcmk\u00fcn de\u011fil. \u00c7\u00fcnk\u00fc biz daha ili\u015fkileri normalle\u015ftirmedik. Bunu g\u00f6z ard\u0131 etmeyin diyorlar. Ama T\u00fcrkiye\u2019de b\u00f6yle bir talep var. B\u00f6yle bir talebin olmas\u0131 da a\u00e7\u0131k\u00e7as\u0131 T\u00fcrk taraf\u0131nda bir isteklili\u011fi g\u00f6steriyor. Ancak \u0130srail taraf\u0131nda b\u00f6yle bir isteklili\u011fin oldu\u011funu g\u00f6stermiyor. \u0130srail diyor ki T\u00fcrkiye ile ili\u015fkileri normalle\u015ftiririz, ticari olarak zaten 6 y\u0131ll\u0131k kopuk olan d\u00f6nemde de bizim ticaretimiz hi\u00e7 etkilenmemi\u015fti, aynen ticari i\u015fbirli\u011fini devam ettiririz. T\u00fcrkiye e\u011fer ki istiyorsa \u0130srail\u2019in do\u011falgaz \u00e7\u0131karm\u0131\u015f oldu\u011fu Akdeniz havzas\u0131nda olan Leviathan\u2019dan Mersin\u2019e bir hat \u00e7izebilir ve sadece T\u00fcrkiye\u2019nin i\u00e7 t\u00fcketimi i\u00e7in b\u00f6yle bir boru hatt\u0131 d\u00f6\u015fenebilir. Bunun i\u00e7in de T\u00fcrkiye\u2019nin hem L\u00fcbnan hem \u00dcrd\u00fcn\u2019den izin almas\u0131 gerekiyor diyorlar. Bunu yaparsa yapar\u0131z ama Avrupa\u2019ya olan t\u00fcketim i\u00e7in biz Yunanistan ile G\u00fcney K\u0131br\u0131s Rum Y\u00f6netimi ile ve M\u0131s\u0131r ile olan i\u015fbirli\u011fimizi devam ettirece\u011fiz. B\u00f6yle bir s\u00f6ylenti \u00e7\u0131kt\u0131, \u2018Aman sak\u0131n T\u00fcrkiye\u2019dekiler yanl\u0131\u015f anlay\u0131p da bir anda bu grubu sataca\u011f\u0131m\u0131z alg\u0131s\u0131na varmay\u0131n, b\u00f6yle bir nitelik T\u00fcrkiye-\u0130srail ili\u015fkilerinde yok\u2019 diyorlar. Bunu kayda ge\u00e7irmek gerekiyor. D\u00fcnya Sa\u011fl\u0131k \u00d6rg\u00fct\u00fc\u2019ne bakarken Amerika\u2019n\u0131n Trump y\u00f6netimindeki yakla\u015f\u0131m\u0131 bir uluslararas\u0131 kurumu y\u0131kmaya ilk hamle yapmakt\u0131 demi\u015ftim. \u015eimdi T\u00fcrkiye de Erdo\u011fan h\u00fck\u00fcmetleriyle birlikte eski T\u00fcrkiye\u2019nin kurmu\u015f oldu\u011fu b\u00fct\u00fcn diplomatik yap\u0131lanmay\u0131 y\u0131kt\u0131. Bunu y\u0131karken ilk hamlesi \u0130srail\u2019di. Bu y\u0131k\u0131ld\u0131, T\u00fcrkiye\u2019nin Erdo\u011fan h\u00fck\u00fcmetleriyle yapm\u0131\u015f oldu\u011fu bir a\u00e7\u0131l\u0131md\u0131, bir karard\u0131. Hem bunu yapt\u0131ktan sonra hem de eski T\u00fcrkiye\u2019nin ezberinden gidip \u0130srail ile b\u00f6yle bir stratejik i\u015fbirli\u011fi a\u015famas\u0131na gitmek s\u00f6z konusu de\u011fil. Bu T\u00fcrkiye\u2019nin alm\u0131\u015f oldu\u011fu bir karard\u0131, bu karar\u0131nda \u0130srail gere\u011fini yerine getiriyor, b\u00f6yle okumak gerekiyor gelinen a\u015famay\u0131.\u201d",
    "keywords": [
        "\u00e7ok",
        "sa\u011fl\u0131k",
        "bu",
        "bunu",
        "\u00e7ine",
        "y\u00fcksek",
        "se\u00e7ilme",
        "daha",
        "devam",
        "trump",
        "kas\u0131mda",
        "bir",
        "koronavir\u00fcsle",
        "ve",
        "edecek",
        "ile",
        "y\u00fcklenmeye",
        "da",
        "olas\u0131l\u0131\u011f\u0131"
    ],
    "meta_keywords": [
        "ABD'de koronavir\u00fcs",
        "Trump'tan \u00c7in'e su\u00e7lama",
        "Trump'tan DS\u00d6 a\u00e7\u0131klamas\u0131",
        "Trump'tan se\u00e7im a\u00e7\u0131klamas\u0131"
    ],
    "publish_date": null,
    "summary": "'Trump \u00c7in'e y\u00fcklenmeye devam edecek, koronavir\u00fcsle birlikte kas\u0131mda se\u00e7ilme olas\u0131l\u0131\u011f\u0131 Biden'dan daha y\u00fcksek'Koronavir\u00fcs nedeniyle D\u00fcnya Sa\u011fl\u0131k \u00d6rg\u00fct\u00fc'n\u00fcn 73 D\u00fcnya Sa\u011fl\u0131k Asamblesi video konferans yoluyla ger\u00e7ekle\u015ftirilirken, dikkatler BM \u00f6rg\u00fct\u00fcne 30 g\u00fcnl\u00fck \u00fcltimatom vermi\u015f Trump y\u00f6netiminin \u00c7in ile bilek g\u00fcre\u015fine \u00e7evrildi.\nToplant\u0131da ba\u015fta ABD olmak \u00fczere d\u00fcnyadan ele\u015ftiriler alan \u00c7in lideri \u015ei Jinping de bir konu\u015fma yaparken dikkatler pandeminin ABD'de idaresi konusunda oklar\u0131n \u00e7evrildi\u011fi Trump y\u00f6netiminde.\nTrump, DS\u00d6'ye yazd\u0131\u011f\u0131 mektupta d\u00fcnya \u00f6rg\u00fct\u00fcne daha \u00f6nce ask\u0131ya ald\u0131\u011f\u0131 maddi kayna\u011f\u0131 t\u00fcmden kesme tehdidi savurdu.\nDalo\u011flu, ABD\u2019deki kas\u0131m se\u00e7imlerini an\u0131msatarak bu s\u00fcre\u00e7te Trump y\u00f6netiminden \u00e7ok da mant\u0131kl\u0131 ad\u0131mlar beklememek gerekti\u011finin alt\u0131n\u0131 \u00e7izdi:\u201cAmerikan Ba\u015fkan\u0131 Donald Trump bir \u015fovmen olarak alg\u0131lan\u0131yor belli bir kesimde.\nAncak kendisini se\u00e7enler taraf\u0131ndan da son derece asl\u0131nda \u00f6nemli kabul edilen bir ba\u015fkanl\u0131k ser\u00fcveni sergiliyor.\nD\u00fcn ve bug\u00fcn D\u00fcnya Sa\u011fl\u0131k \u00d6rg\u00fct\u00fc, y\u0131ll\u0131k D\u00fcnya Sa\u011fl\u0131k Asamblesini toplad\u0131.\nDS\u00d6 Ba\u015fkan\u0131 Tedros Adhanom Ghebreyesus, son dakikaya kadar a\u00e7\u0131l\u0131\u015f konu\u015fmalar\u0131n\u0131 yapacak ilk 8 \u00fclkenin aras\u0131nda \u00c7in\u2019in oldu\u011funu duyurmad\u0131.\n\u0130kinci s\u0131ra \u00c7in Halk Cumhuriyeti ve Devlet Ba\u015fkan\u0131 \u015ei Cinping s\u00f6z\u00fc ald\u0131, \u00e7ok k\u0131sa bir konu\u015fmayd\u0131.\nAfrika\u2019n\u0131n \u00f6zellikle \u00e7ok b\u00fcy\u00fck bir deste\u011fe ihtiyac\u0131 oldu\u011funu vurgulad\u0131.\n\u00c7ok daha kritik olarak \u015funu s\u00f6yledi; \u2018Biz \u00c7in Halk Cumhuriyeti olarak salg\u0131nla m\u00fccadelede att\u0131\u011f\u0131m\u0131z ad\u0131mlar\u0131n objektif ve tarafs\u0131z bir \u015fekilde kapsaml\u0131 incelemeye tutulmas\u0131na itiraz etmiyoruz\u2019 dedi.\nSonra Amerikan Sa\u011fl\u0131k ve \u0130nsan Hizmetleri Bakan\u0131 Alex Azar s\u00f6z ald\u0131, o mektubu ve Asamblede dile getirdi.\nBunun bir daha tekrarlanmamas\u0131 gerekti\u011fini s\u00f6yl\u00fcyor, son derece net bir ifade.\nBir \u015fey daha eklediler.\nE\u011fer ki DS\u00d6, gerekli reformlar\u0131 almayacak olursa o zaman Amerika, bu uluslararas\u0131 kuruma yapm\u0131\u015f oldu\u011fu b\u00fct\u00fcn yard\u0131m\u0131 durduracakt\u0131r dedi.\nSiyaset hakikaten 21. yy\u2019da son derece kutupla\u015ft\u0131r\u0131c\u0131, ayr\u0131\u015ft\u0131r\u0131c\u0131 ve y\u0131k\u0131c\u0131 bir dile ve pozisyona b\u00fcr\u00fcnmeye ba\u015flad\u0131.\nBurada da Amerika ayn\u0131 \u015fekilde uluslararas\u0131 bir kuruma finansal deste\u011fi \u00e7ekti\u011fi dakikada neredeyse bir anda hi\u00e7 etmek \u00fczere bir kart\u0131 \u00e7\u0131kart\u0131yor.\nHata varsa bunun bir daha tekrarlanmamas\u0131 i\u00e7in ne gibi ad\u0131mlar at\u0131labilir diye zihinler odaklansa \u00e7ok daha farkl\u0131 olacak.\nAlmanya \u015eans\u00f6lyesi Angela Merkel, Amerika ve \u00c7in aras\u0131ndaki topa girmeden asl\u0131nda yapm\u0131\u015f oldu\u011fu konu\u015fmada bunu s\u00f6yledi: \u2018Bundan sonras\u0131na odaklanal\u0131m ve bir daha b\u00f6ylesine hedef alan bir sa\u011fl\u0131k sorunu ortaya \u00e7\u0131kt\u0131\u011f\u0131nda g\u00fc\u00e7lerimizi nas\u0131l daha iyi birle\u015ftirebiliriz ve birlikte nas\u0131l daha ak\u0131lc\u0131 bir politika izleyebiliriz ona bakal\u0131m\u2019.\nABD'deki Demokratlar\u0131n Trump'\u0131 pandemiyi se\u00e7im kampanyas\u0131nda kullanmakla su\u00e7lad\u0131\u011f\u0131n\u0131 dile getiren Dalo\u011flu, a\u015f\u0131 bulununcaya kadar t\u00fcm \u00fclkelerde koronavir\u00fcs s\u00fcrecinin siyasetin bir par\u00e7as\u0131 olaca\u011f\u0131n\u0131 an\u0131msatt\u0131.\nABD'de sa\u011fl\u0131k meselesinin Trump'dan \u00f6nce de b\u00fcy\u00fck bir sorun oldu\u011funu an\u0131msatan Dalo\u011flu'na g\u00f6re bug\u00fcnden bak\u0131ld\u0131\u011f\u0131nda Trump\u2019\u0131n se\u00e7ilme olas\u0131l\u0131\u011f\u0131n\u0131n Demokrat Parti aday aday\u0131 Joe Biden\u2019dan daha y\u00fcksek:\u201cKas\u0131m\u2019a kadar daha zaman var.\nBu sorun Amerikan Ba\u015fkan\u0131 Trump ile olu\u015fmu\u015f bir sorun de\u011fil.\nObama bununla ilgili bir reforma paketi sunmu\u015ftu, onun da ne kadar ger\u00e7ekten sorunu tedavi edebilece\u011fi, b\u00fct\u00fcn yaralar\u0131 sarmalayabilece\u011fi hep bir tart\u0131\u015fma konusuydu.\nTrump y\u00f6netime geldi, ilk yapt\u0131\u011f\u0131 \u015feylerden biri Obama\u2019n\u0131n bu anlamda yapm\u0131\u015f oldu\u011fu baz\u0131 a\u00e7\u0131l\u0131mlar\u0131 geri almakt\u0131.\nAncak bug\u00fcn Amerika\u2019daki sa\u011fl\u0131k sistemindeki a\u00e7\u0131\u011fa bak\u0131ld\u0131\u011f\u0131nda d\u00fcnyada kapitalist d\u00fczenin merkezi, lokomotif ba\u015f\u0131 dedi\u011fimiz Amerika\u2019daki en temel ihtiya\u00e7 deflat\u00f6r makineleri eksikli\u011fi vard\u0131.\nO y\u00fczden buna bir b\u00fct\u00fcn olarak bakal\u0131m, Amerikan halk\u0131 da bunu g\u00f6recektir.\nDemokratlar, \u2018Trump korona salg\u0131n\u0131yla olan m\u00fccadeleyi kendi se\u00e7im kampanyas\u0131 i\u00e7in kullan\u0131yor, buradan oy dev\u015firmeye \u00e7al\u0131\u015f\u0131yor\u2019 diyorlar.\nElbette bir sa\u011fl\u0131k sorunu var, bununla ilgili bilim d\u00fcnyas\u0131 birtak\u0131m a\u00e7\u0131l\u0131mlar\u0131 yapacak.\nAyn\u0131 zamanda Trump ve yard\u0131mc\u0131s\u0131 Pence\u2019in etraf\u0131nda olan her bir ki\u015fiye g\u00fcnl\u00fck test yap\u0131l\u0131yor.\nAncak her g\u00fcn ald\u0131\u011f\u0131 ila\u00e7larla birlikte kendisini koronaya kar\u015f\u0131 daha g\u00fc\u00e7lendirmi\u015f ve emin hissettirdi\u011fini ifade etti.\nAmerikan bilim d\u00fcnyas\u0131 ve doktorlar, \u2018Hay\u0131r, sak\u0131n ba\u015fkan\u0131n s\u00f6z\u00fcn\u00fc dinleyip b\u00f6yle bir \u015fey yapmay\u0131n, \u00e7\u00fcnk\u00fc bu sa\u011fl\u0131\u011f\u0131n\u0131za \u00e7ok daha farkl\u0131 olumsuz yans\u0131malarda bulunur\u2019 dedi.\nKas\u0131m\u2019da yap\u0131lacak se\u00e7ime gidene kadar hi\u00e7birimizin kesin Trump se\u00e7ilecektir, kesin Biden se\u00e7ilecektir dememiz benim a\u00e7\u0131mdan mant\u0131kl\u0131 de\u011fil.\nAncak Trump\u2019\u0131n se\u00e7ilme olas\u0131l\u0131\u011f\u0131n\u0131 bug\u00fcn i\u00e7in Biden\u2019\u0131n se\u00e7ilme olas\u0131l\u0131\u011f\u0131ndan daha \u00fcstte g\u00f6rd\u00fc\u011f\u00fcm kati.\nBu denklemin alt\u0131nda da Amerika\u2019n\u0131n sa\u011fl\u0131k sekt\u00f6r\u00fcnde zaten \u00e7ok ciddi sorunlar var.\nBu da daha \u00e7ok siyasi kesim.\nSigortalar\u0131 yok, herhangi bir \u015fekilde sa\u011fl\u0131k ihtiyac\u0131 olup hastaneye e\u011fittiklerinde de Amerika\u2019daki sa\u011fl\u0131k sekt\u00f6r\u00fc hakikaten \u00e7ok akla ziyan fiyatland\u0131rma politikas\u0131na sahip.\nHadi bug\u00fcn hepimiz bir e\u011flence yapal\u0131m, can\u0131n\u0131z ne \u00e7ekiyorsa \u0130srail ile ilgili \u00f6\u011frenmek istedi\u011finiz ne varsa bize sorun dediler.\n\u0130srailliler de buna \u015f\u00f6yle cevap verdiler: \u2018Biz T\u00fcrkiye ile olan diplomatik ili\u015fkilerimizden \u00e7ok gurur duyuyoruz, bunu daha da iyile\u015fmesini istiyoruz.\n16 May\u0131s 2018\u2019de 6 senelik bir aradan sonra bir b\u00fcy\u00fckel\u00e7i atanm\u0131\u015ft\u0131 T\u00fcrkiye\u2019ye ve ili\u015fkiler tekrar diplomatik a\u00e7\u0131dan b\u00fcy\u00fckel\u00e7ilik seviyesinde temsiliyete gelmi\u015fti 2016\u2019da.\nT\u00fcrk h\u00fck\u00fcmeti de \u2018B\u00f6yle bir \u015fey olamaz, biz bunu kabul edemeyiz, b\u00fcy\u00fckel\u00e7inin \u00fclkesine gitmesini sitiyoruz\u2019 dedi.\n\u00c7\u00fcnk\u00fc zaten \u0130srail\u2019de \u015fu anda 3. bir se\u00e7im oldu ve h\u00fck\u00fcmet kurulmak \u00fczere, her ne kadar son turlar\u0131 at\u0131l\u0131yor bu hafta i\u00e7erisinde a\u00e7\u0131klayacaklar san\u0131rsam.\nBunu \u00e7ok temenni ediyoruz ve bunu bekliyoruz dediler.\nB\u00f6yle bir talebin olmas\u0131 da a\u00e7\u0131k\u00e7as\u0131 T\u00fcrk taraf\u0131nda bir isteklili\u011fi g\u00f6steriyor.\n\u0130srail diyor ki T\u00fcrkiye ile ili\u015fkileri normalle\u015ftiririz, ticari olarak zaten 6 y\u0131ll\u0131k kopuk olan d\u00f6nemde de bizim ticaretimiz hi\u00e7 etkilenmemi\u015fti, aynen ticari i\u015fbirli\u011fini devam ettiririz.\nT\u00fcrkiye e\u011fer ki istiyorsa \u0130srail\u2019in do\u011falgaz \u00e7\u0131karm\u0131\u015f oldu\u011fu Akdeniz havzas\u0131nda olan Leviathan\u2019dan Mersin\u2019e bir hat \u00e7izebilir ve sadece T\u00fcrkiye\u2019nin i\u00e7 t\u00fcketimi i\u00e7in b\u00f6yle bir boru hatt\u0131 d\u00f6\u015fenebilir.\nBunu yaparsa yapar\u0131z ama Avrupa\u2019ya olan t\u00fcketim i\u00e7in biz Yunanistan ile G\u00fcney K\u0131br\u0131s Rum Y\u00f6netimi ile ve M\u0131s\u0131r ile olan i\u015fbirli\u011fimizi devam ettirece\u011fiz.\nB\u00f6yle bir s\u00f6ylenti \u00e7\u0131kt\u0131, \u2018Aman sak\u0131n T\u00fcrkiye\u2019dekiler yanl\u0131\u015f anlay\u0131p da bir anda bu grubu sataca\u011f\u0131m\u0131z alg\u0131s\u0131na varmay\u0131n, b\u00f6yle bir nitelik T\u00fcrkiye-\u0130srail ili\u015fkilerinde yok\u2019 diyorlar.\nD\u00fcnya Sa\u011fl\u0131k \u00d6rg\u00fct\u00fc\u2019ne bakarken Amerika\u2019n\u0131n Trump y\u00f6netimindeki yakla\u015f\u0131m\u0131 bir uluslararas\u0131 kurumu y\u0131kmaya ilk hamle yapmakt\u0131 demi\u015ftim.\nBu y\u0131k\u0131ld\u0131, T\u00fcrkiye\u2019nin Erdo\u011fan h\u00fck\u00fcmetleriyle yapm\u0131\u015f oldu\u011fu bir a\u00e7\u0131l\u0131md\u0131, bir karard\u0131.\nHem bunu yapt\u0131ktan sonra hem de eski T\u00fcrkiye\u2019nin ezberinden gidip \u0130srail ile b\u00f6yle bir stratejik i\u015fbirli\u011fi a\u015famas\u0131na gitmek s\u00f6z konusu de\u011fil.\nBu T\u00fcrkiye\u2019nin alm\u0131\u015f oldu\u011fu bir karard\u0131, bu karar\u0131nda \u0130srail gere\u011fini yerine getiriyor, b\u00f6yle okumak gerekiyor gelinen a\u015famay\u0131.\u201d",
    "article_html": "",
    "meta_description": "T\u00fclin Dalo\u011flu'na g\u00f6re, koronavir\u00fcs nedeniyle \u00c7in ve DS\u00d6'n\u00fc ele\u015ftiren Trump'\u0131n i\u015fin pe\u015fini b\u0131rakmamas\u0131nda ABD'de se\u00e7im y\u0131l\u0131 olmas\u0131n\u0131n da etkisi var. Trump pandeminin...",
    "meta_lang": "tr"
}