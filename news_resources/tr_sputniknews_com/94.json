{
    "article_id": "bf361c4d20a2c6777fdde8a412714a96.1590265712.9064322",
    "title": "Sa\u011fl\u0131k turizmine yeni kurallar",
    "authors": [],
    "canonical_link": "https://tr.sputniknews.com/koronavirus-salgini/202005191042071959-saglik-turizmine-yeni-kurallar/",
    "url": "https://tr.sputniknews.com/koronavirus-salgini/202005191042071959-saglik-turizmine-yeni-kurallar/",
    "top_img": "https://cdntr1.img.sputniknews.com/images/103704/50/1037045000.jpg",
    "meta_img": "https://cdntr1.img.sputniknews.com/images/103704/50/1037045000.jpg",
    "movies": [],
    "text": "Koronavir\u00fcsle birlikte sa\u011fl\u0131k turizminde de yeni tedbirleri devreye giriyor. Sa\u011fl\u0131k Bakanl\u0131\u011f\u0131\u2019n\u0131n a\u00e7\u0131klad\u0131\u011f\u0131 \u00f6nlemlere g\u00f6re gelenlerden 48 saat \u00f6nce yap\u0131lm\u0131\u015f PCR testi istenecek. Karayolu ile s\u0131n\u0131ra gelenlerin ara\u00e7lar\u0131 yurda al\u0131nmayacak. Yolcular ayn\u0131 anda yemek yiyemeyecek. Transfer arac\u0131n\u0131n penceresi hep kapal\u0131 tutulacak.\n\nSa\u011fl\u0131k Bakanl\u0131\u011f\u0131, T\u00fcrkiye\u2019ye sa\u011fl\u0131k turizmi i\u00e7in gelecek hastalar ve refakat\u00e7ileri i\u00e7in al\u0131nacak tedbirleri a\u00e7\u0131klad\u0131.\n\nH\u00fcrriyet\u2019ten Meltem \u00d6zgen\u00e7\u2019in haberine g\u00f6re Kovid-19 klinik bulgular\u0131 (\u00f6ks\u00fcr\u00fck, ate\u015f gibi) olan hasta ve yak\u0131nlar\u0131 u\u00e7a\u011fa ya da otob\u00fcse al\u0131nmayacak. T\u00fcm yolcular\u0131n seyahat boyunca t\u0131bbi maske takmas\u0131 sa\u011flanacak. Bu maskeler 3 saatte bir yenilenecek. Yeni maske tak\u0131l\u0131rken eller el antisepti\u011fi ile temizlenecek.\n\nU\u00e7akta yolcular\u0131n \u00fc\u00e7l\u00fc oturma d\u00fczeninde orta koltuklar bo\u015f b\u0131rak\u0131lacak \u015fekilde arka arkaya, ikili oturma d\u00fczeninde ise yanlar\u0131 bo\u015f b\u0131rak\u0131larak arka koltuktaki yolcu ile \u00e7apraz \u015fekilde oturtulmalar\u0131 sa\u011flanacak.\n\nOtob\u00fcsle seyahatte seyreltme kurallar\u0131na uygun olacak \u015fekilde, ara\u00e7lara yolcu kapasitesinin yar\u0131s\u0131 kadar yolcu al\u0131nacak, yolcular\u0131n yanlar\u0131 bo\u015f kalmal\u0131 ve arka koltuktaki yolcu ile \u00e7apraz \u015fekilde oturtulmalar\u0131 sa\u011flanacak.\n\n\u2018Maskeler \u00e7\u0131kmayacak\u2019\n\nEn arka iki s\u0131ralar sa\u011fl\u0131k nedeniyle t\u0131bbi maske takamayan veya seyahat s\u0131ras\u0131nda belirti g\u00f6steren yolcular i\u00e7in kullan\u0131lmak \u00fczere bo\u015f b\u0131rak\u0131lacak. Kabin g\u00f6revlileri, \u015fof\u00f6r ve ekibi de t\u0131bbi maske takacak. Molalarda da maskeler \u00e7\u0131kar\u0131lmayacak.\n\n4 saatten k\u0131sa s\u00fcreli u\u00e7u\u015flarda yiyecek ve i\u00e7ecek servisi yap\u0131lmayacak. D\u00f6rt saatten uzun s\u00fcreli u\u00e7u\u015flarda ise bir metreden yak\u0131n mesafede oturan yolcular\u0131n ayn\u0131 anda maskelerini \u00e7\u0131karmalar\u0131n\u0131 \u00f6nleyecek \u015fekilde yiyecek ve i\u00e7ecek servisi yap\u0131lacak. U\u00e7u\u015f s\u0131ras\u0131nda yolcularda hastal\u0131k belirtisi (ate\u015f ve \u00f6ks\u00fcr\u00fck) olursa pilot taraf\u0131ndan vakan\u0131n durumu derhal kuleye bildirilecek. Kule, olay\u0131 havaliman\u0131 sa\u011fl\u0131k denetleme merkezine bildirecek.\n\n\u2018Konaklama yapmadan direkt hastaneye\u2019\n\nG\u00fcmr\u00fck kap\u0131lar\u0131nda, gelmeden \u00f6nceki son 48 saat i\u00e7inde yap\u0131lm\u0131\u015f ve sonucu negatif \u00e7\u0131km\u0131\u015f Kovid-19 PCR testi sonu\u00e7 belgesi ve Uluslararas\u0131 Sa\u011fl\u0131k Turizmi kapsam\u0131nda ki\u015filerin T\u00fcrkiye\u2019ye davet edildiklerini g\u00f6steren belgeler ibraz edilecek.\n\nT\u00fcrkiye\u2019ye giri\u015flerdeki ara b\u00f6lgelerde Kovid-19 PCR testi yap\u0131lacak veya PCR numune al\u0131nacak. Otomobil ile gelenler i\u00e7in be\u015f ki\u015filik ara\u00e7ta s\u00fcr\u00fcc\u00fc dahil \u00fc\u00e7ten fazla ki\u015fi olmayacak. Kara yolu ile s\u0131n\u0131ra gelenlerin ara\u00e7lar\u0131 yurda al\u0131nmayacak. Gelenlerin transferinde kullan\u0131lacak arac\u0131n klima sistemi olacak ve t\u00fcm camlar\u0131 kapal\u0131 tutulacak. Tedavinin yap\u0131laca\u011f\u0131 hastaneler ya da USHA\u015e, gelen hasta ve refakat\u00e7ilerin yurda giri\u015flerinden itibaren, hi\u00e7bir yerde konaklama yapmadan direkt randevulu olduklar\u0131 hastanelere ula\u015fmalar\u0131n\u0131 sa\u011flayacak.\n\n\u2018Y\u0131l\u0131n 2. Yar\u0131s\u0131nda ba\u015flar\u2019\n\nD\u00fcnyada k\u00fcresel karantinaya neden olan koronavir\u00fcs\u00fcn her sekt\u00f6r\u00fc oldu\u011fu gibi sa\u011fl\u0131k turizmini de olumsuz etkiledi\u011fini ifade eden D\u0131\u015f Ekonomik \u0130li\u015fkiler Kurulu (DE\u0130K) Sa\u011fl\u0131k Komisyonu \u00dcyesi Dr. Servet Terziler, sa\u011fl\u0131k turizminin T\u00fcrkiye\u2019nin \u00f6nemli d\u00f6viz girdi kalemlerinden biri oldu\u011funu, sadece sa\u00e7 ekiminin 1 milyar dolar\u0131n \u00fczerinde bir hacme sahip oldu\u011funu hat\u0131rlatt\u0131. Ge\u00e7ti\u011fimiz g\u00fcnlerde a\u00e7\u0131klama yapan Terziler, konuyla ilgili \u015fu ifadeleri kulland\u0131:\n\n\u201cMart\u2019\u0131n ortas\u0131na kadar g\u00fcnde ortalama 1.500, 2 bin hasta kabul ederken \u015fu anda hasta alam\u0131yoruz. Yaz aylar\u0131nda g\u00fcnl\u00fck sa\u00e7 ekimi say\u0131s\u0131n\u0131n yurtd\u0131\u015f\u0131ndan g\u00fcnl\u00fck 2 binin \u00fczerinde olaca\u011f\u0131n\u0131 \u00f6ng\u00f6r\u00fcyorum. Tedbirimizi al\u0131p bu s\u00fcreci evimizde ge\u00e7irirsek, y\u0131l\u0131n ikinci yar\u0131s\u0131nda sosyal hayat ve ekonomik g\u00f6stergeler normale d\u00f6ner.\u201d\n\n'Hedef 10 milyar dolar\u2019\n\nT\u00fcrkiye sa\u011fl\u0131k turizmi alan\u0131nda vir\u00fcs \u00f6ncesinde 1 milyon ki\u015fi a\u011f\u0131rl\u0131yordu. T\u00fcrkiye\u2019ye 500 bin ki\u015fi sa\u00e7 ekimi i\u00e7in gelirken, sa\u00e7 ekiminden sonraki en b\u00fcy\u00fck pay ise estetik sekt\u00f6r\u00fcne ait. Sekt\u00f6r temsilcilerine g\u00f6re T\u00fcrkiye\u2019de sa\u00e7 ektirmenin bedeli 800 ile 10 bin Euro aras\u0131nda de\u011fi\u015fiyor.\n\nEstetik fiyatlar\u0131 ise 2 bin 500 Euro\u2019dan ba\u015fl\u0131yor. T\u00fcrkiye\u2019de y\u0131lda 100 bin estetik i\u015flemi yap\u0131l\u0131yor. Gelen turistlerin b\u00fcy\u00fck \u00e7o\u011funlu\u011fu acenteler arac\u0131l\u0131\u011f\u0131yla T\u00fcrkiye\u2019ye gelirken, sa\u011fl\u0131k turisti otel ve \u015fehir turlar\u0131 dahil \u00f6deme yap\u0131yor. Estetik i\u00e7in gelen ortalama 5-7 g\u00fcn T\u00fcrkiye\u2019de kal\u0131yor. Sa\u00e7 ekimi i\u00e7in gelenler en az 2-3 g\u00fcn konaklama yap\u0131yor. T\u00fcrkiye\u2019ye en \u00e7ok \u0130talya\u2019dan sa\u00e7 ekimi i\u00e7in geliyorlar. Almanya, Bel\u00e7ika, \u0130svi\u00e7re, \u0130ngiltere, Norve\u00e7 ve \u0130sve\u00e7 de \u00fcst s\u0131ralarda yer al\u0131yor. Ortado\u011fu \u00fclkelerinden de \u00e7ok ciddi talep al\u0131n\u0131yor. Onkoloji ve karaci\u011fer nakli hastalar\u0131 da s\u0131kl\u0131kla T\u00fcrkiye\u2019ye geliyor. Sa\u011fl\u0131k turizminden 1 milyar dolar\u0131n \u00fczerinde gelir elde eden T\u00fcrkiye\u2019nin 2023 hedefi 10 milyar dolar.\n\n\u201832 \u00fclkeyle ba\u015fl\u0131yor\u2019\n\nGe\u00e7en g\u00fcnlerde Sa\u011fl\u0131k Hizmetleri Genel M\u00fcd\u00fcr\u00fc Ahmet Tekin imzal\u0131 resmi yaz\u0131, Uluslararas\u0131 Sa\u011fl\u0131k Hizmetleri A\u015e (USHA\u015e) ile T\u00fcrkiye genelinde t\u00fcm valiliklere g\u00f6nderilmi\u015fti.\n\nBuna g\u00f6re, uluslararas\u0131 sa\u011fl\u0131k turizmi kapsam\u0131nda, 20 May\u0131s\u2019tan itibaren Irak, Libya, Azerbaycan, G\u00fcrcistan, T\u00fcrkmenistan, \u00d6zbekistan, Kazakistan, Yunanistan, Ukrayna, Rusya, Cibuti, Cezayir, Kosova, Makedonya, Arnavutluk, Bosna Hersek, Romanya, S\u0131rbistan, Bulgaristan, Moldova, Somali, Kuveyt, Katar, Bahreyn, Umman, Almanya, \u0130ngiltere, Hollanda, Pakistan, K\u0131rg\u0131zistan, Kuzey K\u0131br\u0131s\u2019tan gelecek hastalar kabul edilecek.\n\nOrtopedi ve travmatoloji, genel cerrahi, \u00e7ocuk cerrahisi, \u00fcroloji, g\u00f6z hastal\u0131klar\u0131, kardiyoloji, kalp ve damar cerrahisi, cerrahi onkoloji, jinekolojik onkoloji cerrahisi, t\u0131bbi onkoloji, radyasyon onkolojisi, beyin ve sinir cerrahisi, hematoloji, yo\u011fun bak\u0131m ile \u00fcremeye yard\u0131mc\u0131 tedavi uygulamalar\u0131, organ nakli ve kemik ili\u011fi nakli alanlar\u0131nda hasta al\u0131nacak.",
    "keywords": [
        "sa\u011fl\u0131k",
        "yolcular\u0131n",
        "hasta",
        "yeni",
        "i\u00e7in",
        "ve",
        "turizmine",
        "ile",
        "sa\u00e7",
        "\u015fekilde",
        "t\u00fcrkiyeye",
        "bin",
        "kurallar"
    ],
    "meta_keywords": [
        "koronavir\u00fcs\u00fcn ard\u0131ndan sa\u011fl\u0131k",
        "T\u00fcrkiye'deki koronavir\u00fcs vakalar\u0131"
    ],
    "publish_date": null,
    "summary": "Koronavir\u00fcsle birlikte sa\u011fl\u0131k turizminde de yeni tedbirleri devreye giriyor.\nSa\u011fl\u0131k Bakanl\u0131\u011f\u0131\u2019n\u0131n a\u00e7\u0131klad\u0131\u011f\u0131 \u00f6nlemlere g\u00f6re gelenlerden 48 saat \u00f6nce yap\u0131lm\u0131\u015f PCR testi istenecek.\nKarayolu ile s\u0131n\u0131ra gelenlerin ara\u00e7lar\u0131 yurda al\u0131nmayacak.\nYolcular ayn\u0131 anda yemek yiyemeyecek.\nTransfer arac\u0131n\u0131n penceresi hep kapal\u0131 tutulacak.\nSa\u011fl\u0131k Bakanl\u0131\u011f\u0131, T\u00fcrkiye\u2019ye sa\u011fl\u0131k turizmi i\u00e7in gelecek hastalar ve refakat\u00e7ileri i\u00e7in al\u0131nacak tedbirleri a\u00e7\u0131klad\u0131.\nH\u00fcrriyet\u2019ten Meltem \u00d6zgen\u00e7\u2019in haberine g\u00f6re Kovid-19 klinik bulgular\u0131 (\u00f6ks\u00fcr\u00fck, ate\u015f gibi) olan hasta ve yak\u0131nlar\u0131 u\u00e7a\u011fa ya da otob\u00fcse al\u0131nmayacak.\nT\u00fcm yolcular\u0131n seyahat boyunca t\u0131bbi maske takmas\u0131 sa\u011flanacak.\nBu maskeler 3 saatte bir yenilenecek.\nYeni maske tak\u0131l\u0131rken eller el antisepti\u011fi ile temizlenecek.\nU\u00e7akta yolcular\u0131n \u00fc\u00e7l\u00fc oturma d\u00fczeninde orta koltuklar bo\u015f b\u0131rak\u0131lacak \u015fekilde arka arkaya, ikili oturma d\u00fczeninde ise yanlar\u0131 bo\u015f b\u0131rak\u0131larak arka koltuktaki yolcu ile \u00e7apraz \u015fekilde oturtulmalar\u0131 sa\u011flanacak.\nOtob\u00fcsle seyahatte seyreltme kurallar\u0131na uygun olacak \u015fekilde, ara\u00e7lara yolcu kapasitesinin yar\u0131s\u0131 kadar yolcu al\u0131nacak, yolcular\u0131n yanlar\u0131 bo\u015f kalmal\u0131 ve arka koltuktaki yolcu ile \u00e7apraz \u015fekilde oturtulmalar\u0131 sa\u011flanacak.\n\u2018Maskeler \u00e7\u0131kmayacak\u2019En arka iki s\u0131ralar sa\u011fl\u0131k nedeniyle t\u0131bbi maske takamayan veya seyahat s\u0131ras\u0131nda belirti g\u00f6steren yolcular i\u00e7in kullan\u0131lmak \u00fczere bo\u015f b\u0131rak\u0131lacak.\nKabin g\u00f6revlileri, \u015fof\u00f6r ve ekibi de t\u0131bbi maske takacak.\nMolalarda da maskeler \u00e7\u0131kar\u0131lmayacak.\n4 saatten k\u0131sa s\u00fcreli u\u00e7u\u015flarda yiyecek ve i\u00e7ecek servisi yap\u0131lmayacak.\nD\u00f6rt saatten uzun s\u00fcreli u\u00e7u\u015flarda ise bir metreden yak\u0131n mesafede oturan yolcular\u0131n ayn\u0131 anda maskelerini \u00e7\u0131karmalar\u0131n\u0131 \u00f6nleyecek \u015fekilde yiyecek ve i\u00e7ecek servisi yap\u0131lacak.\nU\u00e7u\u015f s\u0131ras\u0131nda yolcularda hastal\u0131k belirtisi (ate\u015f ve \u00f6ks\u00fcr\u00fck) olursa pilot taraf\u0131ndan vakan\u0131n durumu derhal kuleye bildirilecek.\nKule, olay\u0131 havaliman\u0131 sa\u011fl\u0131k denetleme merkezine bildirecek.\n\u2018Konaklama yapmadan direkt hastaneye\u2019G\u00fcmr\u00fck kap\u0131lar\u0131nda, gelmeden \u00f6nceki son 48 saat i\u00e7inde yap\u0131lm\u0131\u015f ve sonucu negatif \u00e7\u0131km\u0131\u015f Kovid-19 PCR testi sonu\u00e7 belgesi ve Uluslararas\u0131 Sa\u011fl\u0131k Turizmi kapsam\u0131nda ki\u015filerin T\u00fcrkiye\u2019ye davet edildiklerini g\u00f6steren belgeler ibraz edilecek.\nT\u00fcrkiye\u2019ye giri\u015flerdeki ara b\u00f6lgelerde Kovid-19 PCR testi yap\u0131lacak veya PCR numune al\u0131nacak.\nOtomobil ile gelenler i\u00e7in be\u015f ki\u015filik ara\u00e7ta s\u00fcr\u00fcc\u00fc dahil \u00fc\u00e7ten fazla ki\u015fi olmayacak.\nKara yolu ile s\u0131n\u0131ra gelenlerin ara\u00e7lar\u0131 yurda al\u0131nmayacak.\nGelenlerin transferinde kullan\u0131lacak arac\u0131n klima sistemi olacak ve t\u00fcm camlar\u0131 kapal\u0131 tutulacak.\nTedavinin yap\u0131laca\u011f\u0131 hastaneler ya da USHA\u015e, gelen hasta ve refakat\u00e7ilerin yurda giri\u015flerinden itibaren, hi\u00e7bir yerde konaklama yapmadan direkt randevulu olduklar\u0131 hastanelere ula\u015fmalar\u0131n\u0131 sa\u011flayacak.\nYar\u0131s\u0131nda ba\u015flar\u2019D\u00fcnyada k\u00fcresel karantinaya neden olan koronavir\u00fcs\u00fcn her sekt\u00f6r\u00fc oldu\u011fu gibi sa\u011fl\u0131k turizmini de olumsuz etkiledi\u011fini ifade eden D\u0131\u015f Ekonomik \u0130li\u015fkiler Kurulu (DE\u0130K) Sa\u011fl\u0131k Komisyonu \u00dcyesi Dr. Servet Terziler, sa\u011fl\u0131k turizminin T\u00fcrkiye\u2019nin \u00f6nemli d\u00f6viz girdi kalemlerinden biri oldu\u011funu, sadece sa\u00e7 ekiminin 1 milyar dolar\u0131n \u00fczerinde bir hacme sahip oldu\u011funu hat\u0131rlatt\u0131.\nGe\u00e7ti\u011fimiz g\u00fcnlerde a\u00e7\u0131klama yapan Terziler, konuyla ilgili \u015fu ifadeleri kulland\u0131:\u201cMart\u2019\u0131n ortas\u0131na kadar g\u00fcnde ortalama 1.500, 2 bin hasta kabul ederken \u015fu anda hasta alam\u0131yoruz.\nYaz aylar\u0131nda g\u00fcnl\u00fck sa\u00e7 ekimi say\u0131s\u0131n\u0131n yurtd\u0131\u015f\u0131ndan g\u00fcnl\u00fck 2 binin \u00fczerinde olaca\u011f\u0131n\u0131 \u00f6ng\u00f6r\u00fcyorum.\nTedbirimizi al\u0131p bu s\u00fcreci evimizde ge\u00e7irirsek, y\u0131l\u0131n ikinci yar\u0131s\u0131nda sosyal hayat ve ekonomik g\u00f6stergeler normale d\u00f6ner.\u201d'Hedef 10 milyar dolar\u2019T\u00fcrkiye sa\u011fl\u0131k turizmi alan\u0131nda vir\u00fcs \u00f6ncesinde 1 milyon ki\u015fi a\u011f\u0131rl\u0131yordu.\nT\u00fcrkiye\u2019ye 500 bin ki\u015fi sa\u00e7 ekimi i\u00e7in gelirken, sa\u00e7 ekiminden sonraki en b\u00fcy\u00fck pay ise estetik sekt\u00f6r\u00fcne ait.\nSekt\u00f6r temsilcilerine g\u00f6re T\u00fcrkiye\u2019de sa\u00e7 ektirmenin bedeli 800 ile 10 bin Euro aras\u0131nda de\u011fi\u015fiyor.\nEstetik fiyatlar\u0131 ise 2 bin 500 Euro\u2019dan ba\u015fl\u0131yor.\nT\u00fcrkiye\u2019de y\u0131lda 100 bin estetik i\u015flemi yap\u0131l\u0131yor.\nGelen turistlerin b\u00fcy\u00fck \u00e7o\u011funlu\u011fu acenteler arac\u0131l\u0131\u011f\u0131yla T\u00fcrkiye\u2019ye gelirken, sa\u011fl\u0131k turisti otel ve \u015fehir turlar\u0131 dahil \u00f6deme yap\u0131yor.\nEstetik i\u00e7in gelen ortalama 5-7 g\u00fcn T\u00fcrkiye\u2019de kal\u0131yor.\nSa\u00e7 ekimi i\u00e7in gelenler en az 2-3 g\u00fcn konaklama yap\u0131yor.\nT\u00fcrkiye\u2019ye en \u00e7ok \u0130talya\u2019dan sa\u00e7 ekimi i\u00e7in geliyorlar.\nAlmanya, Bel\u00e7ika, \u0130svi\u00e7re, \u0130ngiltere, Norve\u00e7 ve \u0130sve\u00e7 de \u00fcst s\u0131ralarda yer al\u0131yor.\nOrtado\u011fu \u00fclkelerinden de \u00e7ok ciddi talep al\u0131n\u0131yor.\nOnkoloji ve karaci\u011fer nakli hastalar\u0131 da s\u0131kl\u0131kla T\u00fcrkiye\u2019ye geliyor.\nSa\u011fl\u0131k turizminden 1 milyar dolar\u0131n \u00fczerinde gelir elde eden T\u00fcrkiye\u2019nin 2023 hedefi 10 milyar dolar.\n\u201832 \u00fclkeyle ba\u015fl\u0131yor\u2019Ge\u00e7en g\u00fcnlerde Sa\u011fl\u0131k Hizmetleri Genel M\u00fcd\u00fcr\u00fc Ahmet Tekin imzal\u0131 resmi yaz\u0131, Uluslararas\u0131 Sa\u011fl\u0131k Hizmetleri A\u015e (USHA\u015e) ile T\u00fcrkiye genelinde t\u00fcm valiliklere g\u00f6nderilmi\u015fti.\nBuna g\u00f6re, uluslararas\u0131 sa\u011fl\u0131k turizmi kapsam\u0131nda, 20 May\u0131s\u2019tan itibaren Irak, Libya, Azerbaycan, G\u00fcrcistan, T\u00fcrkmenistan, \u00d6zbekistan, Kazakistan, Yunanistan, Ukrayna, Rusya, Cibuti, Cezayir, Kosova, Makedonya, Arnavutluk, Bosna Hersek, Romanya, S\u0131rbistan, Bulgaristan, Moldova, Somali, Kuveyt, Katar, Bahreyn, Umman, Almanya, \u0130ngiltere, Hollanda, Pakistan, K\u0131rg\u0131zistan, Kuzey K\u0131br\u0131s\u2019tan gelecek hastalar kabul edilecek.\nOrtopedi ve travmatoloji, genel cerrahi, \u00e7ocuk cerrahisi, \u00fcroloji, g\u00f6z hastal\u0131klar\u0131, kardiyoloji, kalp ve damar cerrahisi, cerrahi onkoloji, jinekolojik onkoloji cerrahisi, t\u0131bbi onkoloji, radyasyon onkolojisi, beyin ve sinir cerrahisi, hematoloji, yo\u011fun bak\u0131m ile \u00fcremeye yard\u0131mc\u0131 tedavi uygulamalar\u0131, organ nakli ve kemik ili\u011fi nakli alanlar\u0131nda hasta al\u0131nacak.",
    "article_html": "",
    "meta_description": "Koronavir\u00fcsle birlikte sa\u011fl\u0131k turizminde de yeni tedbirleri devreye giriyor. Sa\u011fl\u0131k Bakanl\u0131\u011f\u0131\u2019n\u0131n a\u00e7\u0131klad\u0131\u011f\u0131 \u00f6nlemlere g\u00f6re gelenlerden 48 saat \u00f6nce yap\u0131lm\u0131\u015f PCR testi...",
    "meta_lang": "tr"
}