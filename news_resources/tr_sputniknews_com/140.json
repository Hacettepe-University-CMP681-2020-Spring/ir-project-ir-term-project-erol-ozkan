{
    "article_id": "d79f83f7d75c13d3ab3c5352bbaec808.1590265769.9910245",
    "title": "Frans\u0131z istihbarat \u015fefi: Yeni James Bond'lara de\u011fil, teknoloji delisi gen\u00e7lere ihtiyac\u0131m\u0131z var",
    "authors": [],
    "canonical_link": "https://tr.sputniknews.com/bilim/202005221042100456-fransiz-isithbarat-sefi-yeni-james-bondlara-degil-teknoloji-delisi-genclere-ihtiyacimiz-var/",
    "url": "https://tr.sputniknews.com/bilim/202005221042100456-fransiz-isithbarat-sefi-yeni-james-bondlara-degil-teknoloji-delisi-genclere-ihtiyacimiz-var/",
    "top_img": "https://cdntr2.img.sputniknews.com/images/103680/14/1036801483.jpg",
    "meta_img": "https://cdntr2.img.sputniknews.com/images/103680/14/1036801483.jpg",
    "movies": [],
    "text": "Koronavir\u00fcs pandemisinden sonra de\u011fi\u015fecek d\u00fcnyada sanal ileti\u015fim kurulaca\u011f\u0131na dikkat \u00e7eken Frans\u0131z d\u0131\u015f istihbarat servisinin teknoloji direkt\u00f6r\u00fc, Bond ya da Rambo tarz\u0131 de\u011fil, teknoloji delisi gen\u00e7leri i\u015fe almak istediklerini belirtti.\n\nABD'deki CIA, Britanya'daki MI6'in Fransa'daki muadili olan D\u0131\u015f G\u00fcvenlik Genel M\u00fcd\u00fcrl\u00fc\u011f\u00fc'n\u00fcn (DGSE) Teknoloji Direkt\u00f6r\u00fc Patrick Pailloux, koronavir\u00fcs sonras\u0131n\u0131n d\u00fcnyas\u0131na uyarlanma haz\u0131rl\u0131\u011f\u0131ndaki istihbarat servislerinin m\u00fcstakbel James Bond'lar\u0131 de\u011fil, teknolojiyle kafay\u0131 bozmu\u015f gen\u00e7leri i\u015fe almaya ihtiya\u00e7 duydu\u011funu belirtti.\n\nNadiren medyaya konu\u015fan Frans\u0131z teknolojik istihbarat \u015fefi, AFP'ye verdi\u011fi deme\u00e7te, \"Bizim yeni teknolojilerle \u00e7ok i\u00e7li d\u0131\u015fl\u0131 insanlara, dolay\u0131s\u0131yla gen\u00e7 insanlara ihtiyac\u0131m\u0131z var. Onlar\u0131 DGSE'ye getirmemiz hayati \u00f6nem ta\u015f\u0131yor\" dedi.\n\nWe need geeks, not James Bonds, for post-Covid world, says French spy chief https://t.co/17qUwQwkQF \u2014 The Guardian (@guardian) May 22, 2020\n\nTeknolojiyle kafay\u0131 bozmu\u015f gen\u00e7lerin \u00e7o\u011funun kendilerini casusluk kal\u0131plar\u0131na uygun g\u00f6rmemeleri gibi bir tehlike bulundu\u011funu s\u00f6yleyen Pailloux, gen\u00e7lerin kafas\u0131nda James Bond ve \u00f6zel kuvvetlerin imgesinin oldu\u011funu, \"Ben Rambo de\u011filim, ben teknoloji delisiyim. DGSE'ye giremem\" diye d\u00fc\u015f\u00fcnd\u00fcklerini anlatt\u0131.\n\nFrench Spies Seek 'Geeks Not Bond' To Lead Cybersecurity Battle https://t.co/bYhsSH9ooK \u2014 Asher Wolf (@Asher_Wolf) May 22, 2020\n\n'K\u00fcresel g\u00fcvenli\u011fin alfa ve omegas\u0131'\n\n\"Ama s\u00fcper g\u00fc\u00e7l\u00fc olan sadece s\u00fcper adamlar de\u011fildir. Bilimde s\u00fcper g\u00fc\u00e7l\u00fcyseniz de \u00fclkenize hizmet edebilirsiniz\" diye devam eden Pailloux, koronavir\u00fcs pandemisinden sonra de\u011fi\u015fecek d\u00fcnyada ileti\u015fim ki\u015fisel de\u011fil sanal boyutta ilerleyece\u011finden bunun \u00e7ok daha \u00f6nemli olaca\u011f\u0131n\u0131 vurgulad\u0131.\n\n\"Siber g\u00fcvenlik i\u00e7inde ya\u015fad\u0131\u011f\u0131m\u0131z d\u00fcnyada k\u00fcresel g\u00fcvenli\u011fin alfa ve omegas\u0131\" diye alt\u0131n\u0131 \u00e7izen Frans\u0131z teknolojik istihbarat \u015fefi, \"E\u011fer sistemlerimizi g\u00fcvenli yapmay\u0131 beceremezsek, o zaman di\u011fer t\u00fcm g\u00fcvenlik t\u00fcrleri i\u015fe yaramazd\u0131r\" dedi.\n\nNitekim DGSE'nin deste\u011fiyle her y\u0131l Fransa'da 65 bin \u00f6\u011frencinin kat\u0131l\u0131m\u0131yla kod yazma ve \u015fifre \u00e7\u00f6zme yar\u0131\u015fmas\u0131 d\u00fczenleniyor. E\u011flence i\u00e7in kodlamadan gizli servisler i\u00e7in \u00e7al\u0131\u015fmaya ge\u00e7mek ise pek \u00e7ok gen\u00e7 i\u00e7in hayallerin \u00f6tesinde.\n\nAncak yar\u0131\u015fman\u0131n organizat\u00f6rlerinden de olan Ulusal Dijital Bilim Teknoloji Ara\u015ft\u0131rma Enstit\u00fcs\u00fc'nden (INRIA) Matthieu Lequesne, matematik, mant\u0131k, bilgisayar bilimlerinin gerisinde siyasi bir meselenin s\u00f6zkonusu oldu\u011funu dile getirdi.\n\nLequesne, \"Yapay zekadan istifade etmek, b\u00fcy\u00fck veriyi kullanmak istiyorsak, bireylere ait tonlarca veriyle u\u011fra\u015fmak zorunday\u0131z. Ve bu verileri i\u015fleyen platformlar\u0131n bizim hakk\u0131m\u0131zda hi\u00e7bir \u015fey \u00f6\u011frenmemelerini garantiye almak mecburiyetindeyiz. Buna verilecek en iyi kar\u015f\u0131l\u0131k da \u015fifre yaz\u0131md\u0131r\" dedi.\n\nDaha \u00f6nce DGSE'den 'Le Bureau des Legendes' isimli pop\u00fcler TV dizisi sayesinde kendilerine ilgi ve ra\u011fbetin artt\u0131\u011f\u0131na dair a\u00e7\u0131klama gelmi\u015fti.\n\nDizi, d\u00fcnya \u00e7ap\u0131nda tehlikeli g\u00f6revlere g\u00f6nderilen sert ve k\u00fclyutmaz casuslar\u0131, DGSE'nin Paris'teki merkezinde g\u00f6revli enformasyon teknolojisi (IT) uzmanlar\u0131yla \u00e7ok yak\u0131n \u00e7al\u0131\u015fma i\u00e7inde g\u00f6steriyordu.",
    "keywords": [
        "\u00e7ok",
        "\u015fefi",
        "ihtiyac\u0131m\u0131z",
        "frans\u0131z",
        "olan",
        "var",
        "james",
        "koronavir\u00fcs",
        "yeni",
        "de\u011fil",
        "teknoloji",
        "ve",
        "pailloux",
        "i\u015fe",
        "s\u00fcper",
        "istihbarat",
        "gen\u00e7lere"
    ],
    "meta_keywords": [
        ""
    ],
    "publish_date": null,
    "summary": "Koronavir\u00fcs pandemisinden sonra de\u011fi\u015fecek d\u00fcnyada sanal ileti\u015fim kurulaca\u011f\u0131na dikkat \u00e7eken Frans\u0131z d\u0131\u015f istihbarat servisinin teknoloji direkt\u00f6r\u00fc, Bond ya da Rambo tarz\u0131 de\u011fil, teknoloji delisi gen\u00e7leri i\u015fe almak istediklerini belirtti.\nABD'deki CIA, Britanya'daki MI6'in Fransa'daki muadili olan D\u0131\u015f G\u00fcvenlik Genel M\u00fcd\u00fcrl\u00fc\u011f\u00fc'n\u00fcn (DGSE) Teknoloji Direkt\u00f6r\u00fc Patrick Pailloux, koronavir\u00fcs sonras\u0131n\u0131n d\u00fcnyas\u0131na uyarlanma haz\u0131rl\u0131\u011f\u0131ndaki istihbarat servislerinin m\u00fcstakbel James Bond'lar\u0131 de\u011fil, teknolojiyle kafay\u0131 bozmu\u015f gen\u00e7leri i\u015fe almaya ihtiya\u00e7 duydu\u011funu belirtti.\nNadiren medyaya konu\u015fan Frans\u0131z teknolojik istihbarat \u015fefi, AFP'ye verdi\u011fi deme\u00e7te, \"Bizim yeni teknolojilerle \u00e7ok i\u00e7li d\u0131\u015fl\u0131 insanlara, dolay\u0131s\u0131yla gen\u00e7 insanlara ihtiyac\u0131m\u0131z var.\nOnlar\u0131 DGSE'ye getirmemiz hayati \u00f6nem ta\u015f\u0131yor\" dedi.\nWe need geeks, not James Bonds, for post-Covid world, says French spy chief https://t.co/17qUwQwkQF \u2014 The Guardian (@guardian) May 22, 2020Teknolojiyle kafay\u0131 bozmu\u015f gen\u00e7lerin \u00e7o\u011funun kendilerini casusluk kal\u0131plar\u0131na uygun g\u00f6rmemeleri gibi bir tehlike bulundu\u011funu s\u00f6yleyen Pailloux, gen\u00e7lerin kafas\u0131nda James Bond ve \u00f6zel kuvvetlerin imgesinin oldu\u011funu, \"Ben Rambo de\u011filim, ben teknoloji delisiyim.\nDGSE'ye giremem\" diye d\u00fc\u015f\u00fcnd\u00fcklerini anlatt\u0131.\nFrench Spies Seek 'Geeks Not Bond' To Lead Cybersecurity Battle https://t.co/bYhsSH9ooK \u2014 Asher Wolf (@Asher_Wolf) May 22, 2020'K\u00fcresel g\u00fcvenli\u011fin alfa ve omegas\u0131'\"Ama s\u00fcper g\u00fc\u00e7l\u00fc olan sadece s\u00fcper adamlar de\u011fildir.\nBilimde s\u00fcper g\u00fc\u00e7l\u00fcyseniz de \u00fclkenize hizmet edebilirsiniz\" diye devam eden Pailloux, koronavir\u00fcs pandemisinden sonra de\u011fi\u015fecek d\u00fcnyada ileti\u015fim ki\u015fisel de\u011fil sanal boyutta ilerleyece\u011finden bunun \u00e7ok daha \u00f6nemli olaca\u011f\u0131n\u0131 vurgulad\u0131.\n\"Siber g\u00fcvenlik i\u00e7inde ya\u015fad\u0131\u011f\u0131m\u0131z d\u00fcnyada k\u00fcresel g\u00fcvenli\u011fin alfa ve omegas\u0131\" diye alt\u0131n\u0131 \u00e7izen Frans\u0131z teknolojik istihbarat \u015fefi, \"E\u011fer sistemlerimizi g\u00fcvenli yapmay\u0131 beceremezsek, o zaman di\u011fer t\u00fcm g\u00fcvenlik t\u00fcrleri i\u015fe yaramazd\u0131r\" dedi.\nNitekim DGSE'nin deste\u011fiyle her y\u0131l Fransa'da 65 bin \u00f6\u011frencinin kat\u0131l\u0131m\u0131yla kod yazma ve \u015fifre \u00e7\u00f6zme yar\u0131\u015fmas\u0131 d\u00fczenleniyor.\nE\u011flence i\u00e7in kodlamadan gizli servisler i\u00e7in \u00e7al\u0131\u015fmaya ge\u00e7mek ise pek \u00e7ok gen\u00e7 i\u00e7in hayallerin \u00f6tesinde.\nAncak yar\u0131\u015fman\u0131n organizat\u00f6rlerinden de olan Ulusal Dijital Bilim Teknoloji Ara\u015ft\u0131rma Enstit\u00fcs\u00fc'nden (INRIA) Matthieu Lequesne, matematik, mant\u0131k, bilgisayar bilimlerinin gerisinde siyasi bir meselenin s\u00f6zkonusu oldu\u011funu dile getirdi.\nLequesne, \"Yapay zekadan istifade etmek, b\u00fcy\u00fck veriyi kullanmak istiyorsak, bireylere ait tonlarca veriyle u\u011fra\u015fmak zorunday\u0131z.\nVe bu verileri i\u015fleyen platformlar\u0131n bizim hakk\u0131m\u0131zda hi\u00e7bir \u015fey \u00f6\u011frenmemelerini garantiye almak mecburiyetindeyiz.\nBuna verilecek en iyi kar\u015f\u0131l\u0131k da \u015fifre yaz\u0131md\u0131r\" dedi.\nDaha \u00f6nce DGSE'den 'Le Bureau des Legendes' isimli pop\u00fcler TV dizisi sayesinde kendilerine ilgi ve ra\u011fbetin artt\u0131\u011f\u0131na dair a\u00e7\u0131klama gelmi\u015fti.\nDizi, d\u00fcnya \u00e7ap\u0131nda tehlikeli g\u00f6revlere g\u00f6nderilen sert ve k\u00fclyutmaz casuslar\u0131, DGSE'nin Paris'teki merkezinde g\u00f6revli enformasyon teknolojisi (IT) uzmanlar\u0131yla \u00e7ok yak\u0131n \u00e7al\u0131\u015fma i\u00e7inde g\u00f6steriyordu.",
    "article_html": "",
    "meta_description": "Koronavir\u00fcs pandemisinden sonra de\u011fi\u015fecek d\u00fcnyada sanal ileti\u015fim kurulaca\u011f\u0131na dikkat \u00e7eken Frans\u0131z d\u0131\u015f istihbarat servisinin teknoloji direkt\u00f6r\u00fc, Bond ya da Rambo tarz\u0131...",
    "meta_lang": "tr"
}