{
    "article_id": "7fb6d863ec17372c2513beacbabcee92.1590265919.5014868",
    "title": "Irak Cumhurba\u015fkan\u0131 Salih: 3 ayd\u0131r s\u00fcregelen protestolarda 600'den fazla g\u00f6sterici \u00f6ld\u00fc",
    "authors": [],
    "canonical_link": "https://tr.sputniknews.com/ortadogu/202001231041231779-irak-cumhurbaskani-salih-3-aydir-suregelen-protestolarda-600den-fazla-gosterici-oldu/",
    "url": "https://tr.sputniknews.com/ortadogu/202001231041231779-irak-cumhurbaskani-salih-3-aydir-suregelen-protestolarda-600den-fazla-gosterici-oldu/",
    "top_img": "https://cdntr2.img.sputniknews.com/images/104049/04/1040490401.jpg",
    "meta_img": "https://cdntr2.img.sputniknews.com/images/104049/04/1040490401.jpg",
    "movies": [],
    "text": "\u0130svi\u00e7re'nin Davos kasabas\u0131nda d\u00fczenlenen D\u00fcnya Ekonomik Forumu'nda konu\u015fan Salih, Irakl\u0131 gen\u00e7lerin daha iyi bir hayat, daha fazla i\u015f imkan\u0131, hizmet sekt\u00f6r\u00fcn\u00fcn iyile\u015ftirilmesi ve uzun s\u00fcredir \u00fclkeyi felce u\u011fratan yolsuzlu\u011fun sona ermesi i\u00e7in g\u00f6steri d\u00fczenledi\u011fini ifade etti.\n\nSalih, \"Kanun tan\u0131maz ki\u015filerin ger\u00e7ekle\u015ftirdi\u011fi \u015fiddet nedeniyle \u00e7o\u011funlu\u011fu gen\u00e7 600'den fazla masum bar\u0131\u015f yanl\u0131s\u0131 g\u00f6sterici hayat\u0131n\u0131 kaybetti\" dedi. G\u00f6stericilerin, kolektif kimliklerini yans\u0131tan, kaybettikleri onurlar\u0131n\u0131 yeniden kazand\u0131racak demokratik bir siyasi y\u00f6netim ile \u00f6zg\u00fcr ve \u015feffaf bir se\u00e7im istediklerini kaydeden Salih, erken se\u00e7imin halk g\u00f6sterilerini sona erdirmek i\u00e7in yeterli oldu\u011funu s\u00f6yledi.\n\nSalih, ABD ile \u0130ran aras\u0131nda ya\u015fanan gerginlik ve Irak'\u0131n bu iki \u00fclke aras\u0131nda bir \u00e7at\u0131\u015fma sahas\u0131na d\u00f6n\u00fc\u015fmesi hakk\u0131nda ise 'herkesle iyi ili\u015fkiler kurmaya \u00e7al\u0131\u015ft\u0131klar\u0131n\u0131, se\u00e7enekleri aras\u0131nda olmayan \u00e7at\u0131\u015fmalara s\u00fcr\u00fcklenmenin kendilerine bir menfaat sa\u011flamayaca\u011f\u0131n\u0131' s\u00f6yledi. Hi\u00e7bir \u00fclkenin, Irak'a, kimlerle ve nas\u0131l ili\u015fki kurmas\u0131 gerekti\u011fini dikte etmemesi gerekti\u011finin alt\u0131n\u0131 \u00e7izen Salih, izlenen politikalar\u0131n, ekonomik ve diplomatik ba\u011flar\u0131n, ba\u015fkalar\u0131n\u0131n de\u011fil ulusal \u00e7\u0131karlar taraf\u0131ndan y\u00f6nlendirilmesi gerekti\u011fini aktard\u0131.\n\nIrak Meclisi'nin ABD g\u00fc\u00e7lerinin \u00fclkeden \u00e7ekilmesi konusundaki \u00e7a\u011fr\u0131s\u0131n\u0131n belirsizlik ya da d\u00fc\u015fmanl\u0131k i\u015fareti olmad\u0131\u011f\u0131n\u0131, bir\u00e7ok Irakl\u0131n\u0131n \u00fclkelerinin egemenli\u011finin ihlali olarak g\u00f6rd\u00fckleri \u015feye bir tepki oldu\u011funu kaydeden Salih, bu meselenin diyalogla \u00e7\u00f6z\u00fcme kavu\u015fturulaca\u011f\u0131n\u0131 belirtti.\n\nIrak'taki g\u00f6steriler\n\nIrak'ta 1 Ekim 2019'dan bu yana yolsuzluk, altyap\u0131 yetersizli\u011fi, i\u015fsizlik ve \u00fclkenin i\u00e7i\u015flerine y\u00f6nelik d\u0131\u015f m\u00fcdahaleler gibi \u00e7e\u015fitli gerek\u00e7elerle h\u00fck\u00fcmet kar\u015f\u0131t\u0131 g\u00f6steriler d\u00fczenleniyor.\n\nBa\u015fbakan Adil Abdulmehdi protestolar \u00fczerine 29 Kas\u0131m'da istifa etti, buna kar\u015f\u0131n \u00fclkede yeni h\u00fck\u00fcmet halen kurulamad\u0131.",
    "keywords": [
        "aras\u0131nda",
        "irak",
        "fazla",
        "bu",
        "g\u00f6sterici",
        "s\u00fcregelen",
        "salih",
        "\u00f6ld\u00fc",
        "cumhurba\u015fkan\u0131",
        "protestolarda",
        "\u00fclkenin",
        "kaydeden",
        "i\u00e7in",
        "oldu\u011funu",
        "ve",
        "bir",
        "sona",
        "600den",
        "ayd\u0131r"
    ],
    "meta_keywords": [
        "Irak",
        "Berhem Salih",
        "protesto",
        "\u00f6l\u00fc say\u0131s\u0131"
    ],
    "publish_date": null,
    "summary": "\u0130svi\u00e7re'nin Davos kasabas\u0131nda d\u00fczenlenen D\u00fcnya Ekonomik Forumu'nda konu\u015fan Salih, Irakl\u0131 gen\u00e7lerin daha iyi bir hayat, daha fazla i\u015f imkan\u0131, hizmet sekt\u00f6r\u00fcn\u00fcn iyile\u015ftirilmesi ve uzun s\u00fcredir \u00fclkeyi felce u\u011fratan yolsuzlu\u011fun sona ermesi i\u00e7in g\u00f6steri d\u00fczenledi\u011fini ifade etti.\nSalih, \"Kanun tan\u0131maz ki\u015filerin ger\u00e7ekle\u015ftirdi\u011fi \u015fiddet nedeniyle \u00e7o\u011funlu\u011fu gen\u00e7 600'den fazla masum bar\u0131\u015f yanl\u0131s\u0131 g\u00f6sterici hayat\u0131n\u0131 kaybetti\" dedi.\nG\u00f6stericilerin, kolektif kimliklerini yans\u0131tan, kaybettikleri onurlar\u0131n\u0131 yeniden kazand\u0131racak demokratik bir siyasi y\u00f6netim ile \u00f6zg\u00fcr ve \u015feffaf bir se\u00e7im istediklerini kaydeden Salih, erken se\u00e7imin halk g\u00f6sterilerini sona erdirmek i\u00e7in yeterli oldu\u011funu s\u00f6yledi.\nSalih, ABD ile \u0130ran aras\u0131nda ya\u015fanan gerginlik ve Irak'\u0131n bu iki \u00fclke aras\u0131nda bir \u00e7at\u0131\u015fma sahas\u0131na d\u00f6n\u00fc\u015fmesi hakk\u0131nda ise 'herkesle iyi ili\u015fkiler kurmaya \u00e7al\u0131\u015ft\u0131klar\u0131n\u0131, se\u00e7enekleri aras\u0131nda olmayan \u00e7at\u0131\u015fmalara s\u00fcr\u00fcklenmenin kendilerine bir menfaat sa\u011flamayaca\u011f\u0131n\u0131' s\u00f6yledi.\nHi\u00e7bir \u00fclkenin, Irak'a, kimlerle ve nas\u0131l ili\u015fki kurmas\u0131 gerekti\u011fini dikte etmemesi gerekti\u011finin alt\u0131n\u0131 \u00e7izen Salih, izlenen politikalar\u0131n, ekonomik ve diplomatik ba\u011flar\u0131n, ba\u015fkalar\u0131n\u0131n de\u011fil ulusal \u00e7\u0131karlar taraf\u0131ndan y\u00f6nlendirilmesi gerekti\u011fini aktard\u0131.\nIrak Meclisi'nin ABD g\u00fc\u00e7lerinin \u00fclkeden \u00e7ekilmesi konusundaki \u00e7a\u011fr\u0131s\u0131n\u0131n belirsizlik ya da d\u00fc\u015fmanl\u0131k i\u015fareti olmad\u0131\u011f\u0131n\u0131, bir\u00e7ok Irakl\u0131n\u0131n \u00fclkelerinin egemenli\u011finin ihlali olarak g\u00f6rd\u00fckleri \u015feye bir tepki oldu\u011funu kaydeden Salih, bu meselenin diyalogla \u00e7\u00f6z\u00fcme kavu\u015fturulaca\u011f\u0131n\u0131 belirtti.\nIrak'taki g\u00f6sterilerIrak'ta 1 Ekim 2019'dan bu yana yolsuzluk, altyap\u0131 yetersizli\u011fi, i\u015fsizlik ve \u00fclkenin i\u00e7i\u015flerine y\u00f6nelik d\u0131\u015f m\u00fcdahaleler gibi \u00e7e\u015fitli gerek\u00e7elerle h\u00fck\u00fcmet kar\u015f\u0131t\u0131 g\u00f6steriler d\u00fczenleniyor.\nBa\u015fbakan Adil Abdulmehdi protestolar \u00fczerine 29 Kas\u0131m'da istifa etti, buna kar\u015f\u0131n \u00fclkede yeni h\u00fck\u00fcmet halen kurulamad\u0131.",
    "article_html": "",
    "meta_description": "Irak Cumhurba\u015fkan\u0131 Berhem Salih, \u00fclkede 3 aydan fazlad\u0131r devam eden eylemlerde 'kanun tan\u0131maz ki\u015filerin' ger\u00e7ekle\u015ftirdi\u011fi \u015fiddet eylemleri nedeniyle 600'den fazla...",
    "meta_lang": "tr"
}