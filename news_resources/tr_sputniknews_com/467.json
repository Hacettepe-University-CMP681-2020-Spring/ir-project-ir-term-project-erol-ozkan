{
    "article_id": "5ee2ba0ea46cfebe4da1137e41aed652.1590266142.04813",
    "title": "Time Dergisi 'Y\u0131l\u0131n en etkili 100 ismini' a\u00e7\u0131klad\u0131",
    "authors": [],
    "canonical_link": "https://tr.sputniknews.com/dunya/201904181038797080-time-dergisi-yilin-en-etkili-100-ismini-acikladi/",
    "url": "https://tr.sputniknews.com/dunya/201904181038797080-time-dergisi-yilin-en-etkili-100-ismini-acikladi/",
    "top_img": "https://cdntr1.img.sputniknews.com/images/103126/50/1031265028.jpg",
    "meta_img": "https://cdntr1.img.sputniknews.com/images/103126/50/1031265028.jpg",
    "movies": [],
    "text": "Time'\u0131n 2019'un En etkili 100 ki\u015fiyi s\u0131ralad\u0131\u011f\u0131 listesinde ABD Ba\u015fkan\u0131 Trump, Yeni Zelanda Ba\u015fbakan\u0131 Ardern ve ABD Temsilciler Meclisi Ba\u015fkan\u0131 Pelosi \u00f6ne \u00e7\u0131kan isimler oldu. \u0130srail Ba\u015fbakan\u0131 Netanyahu ve Venez\u00fclla'da kendini ge\u00e7ici devlet ba\u015fkan\u0131 ilan eden Guaido'nun da listede yer almas\u0131 dikkati \u00e7ekti. Listede sanat\u00e7\u0131 ve sporcular da var.\n\nTime'\u0131n her sene a\u00e7\u0131klad\u0131\u011f\u0131, okurlar ve edit\u00f6rlerin oylar\u0131yla belirlenen 'Y\u0131l\u0131n en etkili 100 ismi' listesinde bu y\u0131l liderler kategorisinde ABD Ba\u015fkan\u0131 Donald Trump, Yeni Zelanda Ba\u015fbakan\u0131 Jacinda Ardern, Pakistan Ba\u015fbakan\u0131 \u0130mran Khan, Malezya Ba\u015fbakan\u0131 Mahathir Muhammed, ABD Temsilciler Meclisi Ba\u015fkan\u0131 Nancy Pelosi, ABD Kongresinin en gen\u00e7 \u00fcyesi New York Temsilcisi Alexandria Ocasio-Cortez, Abu Dabi Veliaht Prensi Muhammed bin Zayid Al Nahyan ve Oscar kazanan ilk M\u00fcsl\u00fcman oyuncu Mahershala Ali yer ald\u0131.\n\nEski New Jersey Valisi Cumhuriyet\u00e7i Chris Christie, Trump'\u0131n listeye girmesine ili\u015fkin \"Her modern ABD Ba\u015fkan\u0131 d\u00fcnyay\u0131 etkilemeye \u00e7al\u0131\u015f\u0131r. Trump, bunu NATO \u00fclkelerinin adil \u00f6deme yapmamalar\u0131na kar\u015f\u0131 \u00e7\u0131karak, \u00c7in ve di\u011fer Kuzey Amerikal\u0131 kom\u015fular\u0131m\u0131z\u0131 daha adil ticaret anla\u015fmalar\u0131na zorlayarak ve \u0130ran ile n\u00fckleer anla\u015fmadan \u00e7ekilerek yapt\u0131.\" de\u011ferlendirmesini yapt\u0131.\n\nChristie, ABD Ba\u015fkan\u0131'n\u0131n, Kuzey Kore Lideri Kim Jong-un ile masaya oturmas\u0131n\u0131 da \"Trump'\u0131n en cesur ad\u0131m\u0131\" olarak nitelendirdi.\n\n\u200b'ARDERN'\u0130N L\u0130DERL\u0130\u011e\u0130 HEP\u0130M\u0130ZE \u0130LHAM OLDU'\n\nYeni Zelanda'da iki camiye d\u00fczenlenen sald\u0131r\u0131lar\u0131n ard\u0131ndan duru\u015fuyla ad\u0131ndan s\u0131k\u00e7a s\u00f6z ettiren Yeni Zelanda Ba\u015fbakan\u0131 Jacinda Ardern de liderler kategorisinde listede g\u00f6ze \u00e7arpan bir di\u011fer isim oldu.\n\nLondra Belediye Ba\u015fkan\u0131 Sad\u0131k Han, Ardern i\u00e7in \"Sald\u0131r\u0131lar\u0131n ard\u0131ndan Ardern'in liderli\u011fi hepimize ilham oldu. Sadece silah kontrol\u00fc konusunda h\u0131zla eyleme ge\u00e7mekle kalmad\u0131, ayn\u0131 zamanda t\u00fcm d\u00fcnyaya ortak de\u011ferlerimiz hakk\u0131nda g\u00fc\u00e7l\u00fc bir mesaj g\u00f6nderdi. Bizi b\u00f6lmeye \u00e7al\u0131\u015fanlar\u0131n asla ba\u015far\u0131l\u0131 olmayaca\u011f\u0131n\u0131, Yeni Zelanda'n\u0131n her zaman \u00e7e\u015fitlili\u011fini, a\u00e7\u0131kl\u0131\u011f\u0131n\u0131 koruyaca\u011f\u0131 ve bununla mutlu olaca\u011f\u0131n\u0131 belirtti.\" ifadesini kulland\u0131.\n\nNETANYAHU VE GUA\u0130DO DA L\u0130STEDE\n\n\u0130srail Ba\u015fbakan\u0131 Benyamin Netanyahu ve Venez\u00fcella'da kendini ge\u00e7ici devlet ba\u015fkan\u0131 ilan eden, ABD ba\u015fta olmak \u00fczere bir\u00e7ok Bat\u0131 ve Latin Amerika \u00fclkesinin deste\u011fini alan Ulusal Meclis Ba\u015fkan\u0131 Juan Guaido'nun da listede yer almas\u0131 dikkati \u00e7ekti.\n\nYemenli insan haklar\u0131 savunucusu Radya Al-Mutawakel, ABD'deki Rusya soru\u015fturmas\u0131n\u0131 y\u00fcr\u00fcten \u00d6zel Yetkili Savc\u0131 Robert Mueller, ABD'nin eski ba\u015fkan\u0131 Barack Obama'n\u0131n e\u015fi Michelle Obama da listede kendine yer buldu.\n\nL\u0130STEDE 6 SPORCU DA VAR\n\n\u00d6te yandan listede 6 sporcu da kendisine yer buldu. M\u0131s\u0131rl\u0131 futbolcu Muhammed Salah, ABD'li basketbolcu LeBron James ve ABD'li golf\u00e7\u00fc Tiger Woods'\u00fcn yan\u0131 s\u0131ra kad\u0131n sporculardan Japon tenis\u00e7i Naomi Osaka, G\u00fcney Afrikal\u0131 atlet Caster Semenya ve ABD'li futbolcu Alex Morgan da listeye girdi.\n\nOKUYUCULAR TARAFINDAN B\u0130R\u0130NC\u0130 SE\u00c7\u0130LEN BTS DE L\u0130STEDE: 'M\u00dcZ\u0130K EVRENSEL B\u0130R D\u0130L'\n\nBu arada Time'\u0131n okuyucu anketine g\u00f6re En Etkili 100 Ki\u015fi listesinde birinci s\u0131ray\u0131 alan G\u00fcney Koreli grup BTS de nihai listede kendine yer buldu. Yeni alb\u00fcmleri 'Map of the Soul: Persona'n\u0131n \u00e7\u0131k\u0131\u015f par\u00e7as\u0131 'Boy With Luv' ile YouTube'da ilk 24 saatte 74.6 milyon izlenerek rekor k\u0131ran BTS'in tan\u0131t\u0131m yaz\u0131s\u0131n\u0131 \u015fark\u0131da kendilerine e\u015flik eden ABD'li \u015fark\u0131c\u0131 Halsey yazd\u0131: \" (...) BTS zirveye \u00e7\u0131kt\u0131. Son birka\u00e7 y\u0131ld\u0131r sat\u0131\u015f rakamlar\u0131yla, toplad\u0131\u011f\u0131 \u00f6vg\u00fc ve \u00f6d\u00fcllerle, d\u00fcnyan\u0131n d\u00f6rt bir yan\u0131nda geni\u015f kitlelere verdi\u011fi konserlerle m\u00fczik end\u00fcstrisinde f\u0131rt\u0131nalar estirdi. Buna kar\u015f\u0131n Kore k\u00fclt\u00fcr\u00fcn\u00fcn parmakla g\u00f6sterilen bir temsilcisi olarak kalmay\u0131 ba\u015fard\u0131. Ancak grubun ad\u0131n\u0131 olu\u015fturan bu 3 harfin arkas\u0131nda m\u00fczi\u011fin dil engellerinden \u00e7ok daha g\u00fc\u00e7l\u00fc oldu\u011funa inanan yedi \u015fa\u015f\u0131rt\u0131c\u0131 gen\u00e7 adam var. M\u00fczik evrensel bir dil.\"\n\nT\u00fcrkiye'de son d\u00f6nemde baz\u0131 internet sitesi, gazete ve 'sosyal medya uzmanlar\u0131'n\u0131n bir 'proje \u00fcr\u00fcn\u00fc' oldu\u011funu iddia etti\u011fi ve cinsiyet\u00e7i- ayr\u0131mc\u0131 yakla\u015f\u0131mlara maruz b\u0131rakt\u0131\u011f\u0131 BTS \u00fcyeleri, yine Time taraf\u0131ndan ge\u00e7en y\u0131l da 'Gelecek Neslin Liderleri'nden biri olarak g\u00f6r\u00fclm\u00fc\u015f ve dergiye kapak olmu\u015ftu.",
    "keywords": [
        "100",
        "ba\u015fbakan\u0131",
        "dergisi",
        "ba\u015fkan\u0131",
        "ismini",
        "yeni",
        "ve",
        "yer",
        "etkili",
        "y\u0131l\u0131n",
        "da",
        "bir",
        "abd",
        "listede",
        "en",
        "a\u00e7\u0131klad\u0131"
    ],
    "meta_keywords": [
        ""
    ],
    "publish_date": null,
    "summary": "Time'\u0131n 2019'un En etkili 100 ki\u015fiyi s\u0131ralad\u0131\u011f\u0131 listesinde ABD Ba\u015fkan\u0131 Trump, Yeni Zelanda Ba\u015fbakan\u0131 Ardern ve ABD Temsilciler Meclisi Ba\u015fkan\u0131 Pelosi \u00f6ne \u00e7\u0131kan isimler oldu.\n\u0130srail Ba\u015fbakan\u0131 Netanyahu ve Venez\u00fclla'da kendini ge\u00e7ici devlet ba\u015fkan\u0131 ilan eden Guaido'nun da listede yer almas\u0131 dikkati \u00e7ekti.\nListede sanat\u00e7\u0131 ve sporcular da var.\nTime'\u0131n her sene a\u00e7\u0131klad\u0131\u011f\u0131, okurlar ve edit\u00f6rlerin oylar\u0131yla belirlenen 'Y\u0131l\u0131n en etkili 100 ismi' listesinde bu y\u0131l liderler kategorisinde ABD Ba\u015fkan\u0131 Donald Trump, Yeni Zelanda Ba\u015fbakan\u0131 Jacinda Ardern, Pakistan Ba\u015fbakan\u0131 \u0130mran Khan, Malezya Ba\u015fbakan\u0131 Mahathir Muhammed, ABD Temsilciler Meclisi Ba\u015fkan\u0131 Nancy Pelosi, ABD Kongresinin en gen\u00e7 \u00fcyesi New York Temsilcisi Alexandria Ocasio-Cortez, Abu Dabi Veliaht Prensi Muhammed bin Zayid Al Nahyan ve Oscar kazanan ilk M\u00fcsl\u00fcman oyuncu Mahershala Ali yer ald\u0131.\nEski New Jersey Valisi Cumhuriyet\u00e7i Chris Christie, Trump'\u0131n listeye girmesine ili\u015fkin \"Her modern ABD Ba\u015fkan\u0131 d\u00fcnyay\u0131 etkilemeye \u00e7al\u0131\u015f\u0131r.\nTrump, bunu NATO \u00fclkelerinin adil \u00f6deme yapmamalar\u0131na kar\u015f\u0131 \u00e7\u0131karak, \u00c7in ve di\u011fer Kuzey Amerikal\u0131 kom\u015fular\u0131m\u0131z\u0131 daha adil ticaret anla\u015fmalar\u0131na zorlayarak ve \u0130ran ile n\u00fckleer anla\u015fmadan \u00e7ekilerek yapt\u0131.\"\nde\u011ferlendirmesini yapt\u0131.\nChristie, ABD Ba\u015fkan\u0131'n\u0131n, Kuzey Kore Lideri Kim Jong-un ile masaya oturmas\u0131n\u0131 da \"Trump'\u0131n en cesur ad\u0131m\u0131\" olarak nitelendirdi.\n\u200b'ARDERN'\u0130N L\u0130DERL\u0130\u011e\u0130 HEP\u0130M\u0130ZE \u0130LHAM OLDU'Yeni Zelanda'da iki camiye d\u00fczenlenen sald\u0131r\u0131lar\u0131n ard\u0131ndan duru\u015fuyla ad\u0131ndan s\u0131k\u00e7a s\u00f6z ettiren Yeni Zelanda Ba\u015fbakan\u0131 Jacinda Ardern de liderler kategorisinde listede g\u00f6ze \u00e7arpan bir di\u011fer isim oldu.\nLondra Belediye Ba\u015fkan\u0131 Sad\u0131k Han, Ardern i\u00e7in \"Sald\u0131r\u0131lar\u0131n ard\u0131ndan Ardern'in liderli\u011fi hepimize ilham oldu.\nSadece silah kontrol\u00fc konusunda h\u0131zla eyleme ge\u00e7mekle kalmad\u0131, ayn\u0131 zamanda t\u00fcm d\u00fcnyaya ortak de\u011ferlerimiz hakk\u0131nda g\u00fc\u00e7l\u00fc bir mesaj g\u00f6nderdi.\nBizi b\u00f6lmeye \u00e7al\u0131\u015fanlar\u0131n asla ba\u015far\u0131l\u0131 olmayaca\u011f\u0131n\u0131, Yeni Zelanda'n\u0131n her zaman \u00e7e\u015fitlili\u011fini, a\u00e7\u0131kl\u0131\u011f\u0131n\u0131 koruyaca\u011f\u0131 ve bununla mutlu olaca\u011f\u0131n\u0131 belirtti.\"\nifadesini kulland\u0131.\nNETANYAHU VE GUA\u0130DO DA L\u0130STEDE\u0130srail Ba\u015fbakan\u0131 Benyamin Netanyahu ve Venez\u00fcella'da kendini ge\u00e7ici devlet ba\u015fkan\u0131 ilan eden, ABD ba\u015fta olmak \u00fczere bir\u00e7ok Bat\u0131 ve Latin Amerika \u00fclkesinin deste\u011fini alan Ulusal Meclis Ba\u015fkan\u0131 Juan Guaido'nun da listede yer almas\u0131 dikkati \u00e7ekti.\nYemenli insan haklar\u0131 savunucusu Radya Al-Mutawakel, ABD'deki Rusya soru\u015fturmas\u0131n\u0131 y\u00fcr\u00fcten \u00d6zel Yetkili Savc\u0131 Robert Mueller, ABD'nin eski ba\u015fkan\u0131 Barack Obama'n\u0131n e\u015fi Michelle Obama da listede kendine yer buldu.\nL\u0130STEDE 6 SPORCU DA VAR\u00d6te yandan listede 6 sporcu da kendisine yer buldu.\nM\u0131s\u0131rl\u0131 futbolcu Muhammed Salah, ABD'li basketbolcu LeBron James ve ABD'li golf\u00e7\u00fc Tiger Woods'\u00fcn yan\u0131 s\u0131ra kad\u0131n sporculardan Japon tenis\u00e7i Naomi Osaka, G\u00fcney Afrikal\u0131 atlet Caster Semenya ve ABD'li futbolcu Alex Morgan da listeye girdi.\nOKUYUCULAR TARAFINDAN B\u0130R\u0130NC\u0130 SE\u00c7\u0130LEN BTS DE L\u0130STEDE: 'M\u00dcZ\u0130K EVRENSEL B\u0130R D\u0130L'Bu arada Time'\u0131n okuyucu anketine g\u00f6re En Etkili 100 Ki\u015fi listesinde birinci s\u0131ray\u0131 alan G\u00fcney Koreli grup BTS de nihai listede kendine yer buldu.\nYeni alb\u00fcmleri 'Map of the Soul: Persona'n\u0131n \u00e7\u0131k\u0131\u015f par\u00e7as\u0131 'Boy With Luv' ile YouTube'da ilk 24 saatte 74.6 milyon izlenerek rekor k\u0131ran BTS'in tan\u0131t\u0131m yaz\u0131s\u0131n\u0131 \u015fark\u0131da kendilerine e\u015flik eden ABD'li \u015fark\u0131c\u0131 Halsey yazd\u0131: \" (...) BTS zirveye \u00e7\u0131kt\u0131.\nSon birka\u00e7 y\u0131ld\u0131r sat\u0131\u015f rakamlar\u0131yla, toplad\u0131\u011f\u0131 \u00f6vg\u00fc ve \u00f6d\u00fcllerle, d\u00fcnyan\u0131n d\u00f6rt bir yan\u0131nda geni\u015f kitlelere verdi\u011fi konserlerle m\u00fczik end\u00fcstrisinde f\u0131rt\u0131nalar estirdi.\nBuna kar\u015f\u0131n Kore k\u00fclt\u00fcr\u00fcn\u00fcn parmakla g\u00f6sterilen bir temsilcisi olarak kalmay\u0131 ba\u015fard\u0131.\nAncak grubun ad\u0131n\u0131 olu\u015fturan bu 3 harfin arkas\u0131nda m\u00fczi\u011fin dil engellerinden \u00e7ok daha g\u00fc\u00e7l\u00fc oldu\u011funa inanan yedi \u015fa\u015f\u0131rt\u0131c\u0131 gen\u00e7 adam var.\nM\u00fczik evrensel bir dil.\"\nT\u00fcrkiye'de son d\u00f6nemde baz\u0131 internet sitesi, gazete ve 'sosyal medya uzmanlar\u0131'n\u0131n bir 'proje \u00fcr\u00fcn\u00fc' oldu\u011funu iddia etti\u011fi ve cinsiyet\u00e7i- ayr\u0131mc\u0131 yakla\u015f\u0131mlara maruz b\u0131rakt\u0131\u011f\u0131 BTS \u00fcyeleri, yine Time taraf\u0131ndan ge\u00e7en y\u0131l da 'Gelecek Neslin Liderleri'nden biri olarak g\u00f6r\u00fclm\u00fc\u015f ve dergiye kapak olmu\u015ftu.",
    "article_html": "",
    "meta_description": "Time'\u0131n 2019'un En etkili 100 ki\u015fiyi s\u0131ralad\u0131\u011f\u0131 listesinde ABD Ba\u015fkan\u0131 Trump, Yeni Zelanda Ba\u015fbakan\u0131 Ardern ve ABD Temsilciler Meclisi Ba\u015fkan\u0131 Pelosi \u00f6ne \u00e7\u0131kan isimler...",
    "meta_lang": "tr"
}