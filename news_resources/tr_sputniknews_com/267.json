{
    "article_id": "51ca8598bb67a0619c7406cec27a691e.1590265918.190002",
    "title": "'Bask\u0131lar\u0131ndan bunalan \u0130ran ile sonu\u00e7 alamayan ABD yeni bir pozisyona kadar sava\u015fa mola verdi\u2019",
    "authors": [
        "Ceyda Karan. Sputnik T\u00fcrkiye",
        "Ceyda Karan"
    ],
    "canonical_link": "https://tr.sputniknews.com/ceyda_karan_eksen/202005151042057796-baskilarindan-bunalan-iran-ile-sonuc-alamayan-abd-yeni-bir-pozisyona-kadar-savasa-mola-verdi/",
    "url": "https://tr.sputniknews.com/ceyda_karan_eksen/202005151042057796-baskilarindan-bunalan-iran-ile-sonuc-alamayan-abd-yeni-bir-pozisyona-kadar-savasa-mola-verdi/",
    "top_img": "https://cdntr2.img.sputniknews.com/images/104148/52/1041485255.png",
    "meta_img": "https://cdntr2.img.sputniknews.com/images/104148/52/1041485255.png",
    "movies": [],
    "text": "'Bask\u0131lar\u0131ndan bunalan \u0130ran ile sonu\u00e7 alamayan ABD yeni bir pozisyona kadar sava\u015fa mola verdi\u2019\n\nIrak'ta son d\u00f6nemi koronavir\u00fcs salg\u0131n\u0131 olmak \u00fczere ekim ay\u0131ndan bu yana \u00fclkeyi sallayan protesto g\u00f6sterileri ve yeni h\u00fck\u00fcmet kurma sanc\u0131lar\u0131yla ge\u00e7en be\u015f ay\u0131n ard\u0131ndan eski istihbarat \u015fefi Mustafa Kaz\u0131mi ipleri eline ald\u0131. Irak parlamentosu Cumhurba\u015fkan\u0131 Berham Salih'in g\u00f6revi verdi\u011fi Kaz\u0131mi ba\u015fkanl\u0131\u011f\u0131nda kurulan kabineyi onaylad\u0131. D\u0131\u015fi\u015fleri ve petrol bakanl\u0131klar\u0131 hen\u00fcz bo\u015f kal\u0131rken dikkatler ABD ve \u0130ran'\u0131n 'uzla\u015fma aday\u0131' gibi g\u00f6r\u00fclen Kaz\u0131mi'nin icraatlar\u0131nda.\n\nIrak'ta yeni h\u00fck\u00fcmetin kurulmas\u0131, Kaz\u0131mi'nin g\u00f6revi \u00fcstlenmesi ne anlama geliyor? Koronavir\u00fcs salg\u0131n\u0131nda \u0130ran'\u0131 k\u0131st\u0131rmaya \u00e7al\u0131\u015fan, n\u00fckleer anla\u015fmadan \u00e7ekildi\u011fi i\u00e7in silah ambargosu s\u00fcrecine i\u00e7eriden etki edemeyen Trump y\u00f6netimi, 2003 i\u015fgalinden bu yana bilek g\u00fcre\u015fi ya\u015fanan Irak'ta ne yapmaya \u00e7al\u0131\u015f\u0131yor. \u0130ran'\u0131n pozisyonu nedir? Yak\u0131n Do\u011fu sitesinin kurucusu, ara\u015ft\u0131rmac\u0131 gazeteci ve yazar Alptekin Dursuno\u011flu ile konu\u015ftuk.\n\n'ABD'de Irak'\u0131n Finlandiyala\u015fmas\u0131 \u00f6nerileri yap\u0131l\u0131yor'\n\nAlptekin Dursuno\u011flu, Amerika'da Irak'la ilgili de\u011ferlendirmelerde \u0130ran'la i\u015ftigali de i\u00e7erecek \u015fekilde dair fikirler ortaya at\u0131ld\u0131\u011f\u0131n\u0131 belirtirken, son olarak Foreign Policy dergisinde yer alan makaleye at\u0131f yapt\u0131. Dergide 'Irak'\u0131n Finlandiyala\u015fmas\u0131' ifadesiyle \u0130kinci D\u00fcnya Sava\u015f\u0131'nda ABD ile SSCB aras\u0131ndaki 'tarafs\u0131zl\u0131k' meselenin g\u00fcndeme ta\u015f\u0131nd\u0131\u011f\u0131n\u0131 belirten Dursuno\u011flu, Amerika'da n\u00fcfuzlu bir dergide bunun \u00f6nerilmi\u015f olmas\u0131na dikkat \u00e7ekti:\n\n'Kaz\u0131mi uzla\u015fma veya \u00e7at\u0131\u015fmaya mola verilmesi olarak yorumlan\u0131yor'\n\n\"Bu konuyla ilgili Amerika\u2019n\u0131n Foreign Policy dergisinde bir makale yay\u0131mlanm\u0131\u015f. Orada 'Irak\u2019\u0131n Finlandiyal\u0131la\u015ft\u0131r\u0131lmas\u0131n\u0131n' \u0130ran ve Amerika aras\u0131ndaki Irak ba\u011flam\u0131ndaki sorunu \u00e7\u00f6zebilece\u011fini s\u00f6yl\u00fcyor. 'Finlandiyal\u0131la\u015ft\u0131rmak' ifadesiyle \u0130kinci D\u00fcnya Sava\u015f\u0131\u2019na at\u0131fta bulunuyor. 2. D\u00fcnya Sava\u015f\u0131\u2019n\u0131n ba\u015flar\u0131nda Sovyetlerin Finlandiya\u2019dan Leningrad\u2019\u0131n g\u00fcvenli\u011fi i\u00e7in toprak talebinde bulundu\u011funu, Finlandiya\u2019n\u0131n ise bunu kabul etmedi\u011fini, bundan dolay\u0131 iki taraf aras\u0131nda \u2018K\u0131\u015f Sava\u015f\u0131\u2019 diye adland\u0131r\u0131lan bir sava\u015f ya\u015fand\u0131\u011f\u0131n\u0131, bu sava\u015f sonras\u0131nda taraflar\u0131n Finlandiya\u2019n\u0131n tarafs\u0131z kalmas\u0131 ko\u015fuluyla bir anla\u015fmaya vard\u0131\u011f\u0131n\u0131 s\u00f6yl\u00fcyor. Yaz\u0131da bu olaya at\u0131fta bulunularak, bu Amerika ile \u0130ran aras\u0131ndaki sorunlar\u0131n \u00e7\u00f6z\u00fcm\u00fc i\u00e7in bir model olarak ortaya konuyor. Irak\u2019\u0131n tarafs\u0131z b\u0131rak\u0131lmas\u0131yla Amerika ile \u0130ran aras\u0131ndaki sorunlar\u0131n \u00e7\u00f6z\u00fclebilece\u011fi savunuluyor. Foreign Policy\u2019nin bu makalesindeki Finlandiya ve Irak k\u0131yaslamas\u0131n\u0131n do\u011frulu\u011fu ve bu modelin Amerika ile \u0130ran aras\u0131ndaki sorunlara \u00e7\u00f6z\u00fcm \u00fcretece\u011fi konusu tart\u0131\u015f\u0131labilir. Ancak Amerika\u2019n\u0131n en n\u00fcfuzlu \u00e7evrelerinden birine ait bir dergide b\u00f6yle bir makalenin yay\u0131mlanm\u0131\u015f olmas\u0131, \u00f6nemli. Zira bu makalede sorunun \u00e7\u00f6z\u00fcm\u00fc i\u00e7in \u0130ran\u2019la sava\u015f de\u011fil, Irak\u2019\u0131n tarafs\u0131z b\u0131rak\u0131lmas\u0131 \u00f6neriliyor.\"\n\nDursuno\u011flu, Irak'ta Mustafa Kaz\u0131mi ba\u015fbakanl\u0131\u011f\u0131nda kurulan h\u00fck\u00fcmetle, ABD ile \u0130ran aras\u0131nda 'uzla\u015fma' veya en az\u0131ndan '\u00e7at\u0131\u015fmaya mola verilmesi' yorumlar\u0131n\u0131n \u00f6ne \u00e7\u0131kmas\u0131n\u0131 getirdi\u011fini s\u00f6yledi. Irak'ta Ekim 2019'dan bu yana dindirilemeyen protestolar\u0131 an\u0131msatan Dursuno\u011flu, sokakta halk\u0131n ekonomiye ve yolsuzluklara tepkilerinin yans\u0131mas\u0131na kar\u015f\u0131l\u0131k, meselenin arkas\u0131nda d\u00f6nemin Ba\u015fbakan\u0131 Adil Abd\u00fclmehdi'nin 'ABD'nin adam\u0131' olarak bilinen ter\u00f6rle m\u00fccadele birimi komutan\u0131 Abd\u00fclvahab el Saadi'yi g\u00f6revden almas\u0131n\u0131n bulundu\u011fu g\u00f6r\u00fc\u015f\u00fcnde. G\u00f6sterilerin bu g\u00f6revden alma sonras\u0131nda patlak verdi\u011fi ve Abd\u00fclmehdi'nin istifas\u0131yla sonu\u00e7land\u0131\u011f\u0131n\u0131 an\u0131msatan Dursuno\u011flu, ayn\u0131 s\u00fcrecin Irak sahas\u0131nda ABD ile \u0130ran kap\u0131\u015fmas\u0131 ve Kas\u0131m S\u00fcleymani'nin suikastla \u00f6ld\u00fcr\u00fclmesi ve Irak meclisinin ABD'ye \u00fclkeden ayr\u0131lma \u00e7a\u011fr\u0131s\u0131 yapmas\u0131n\u0131n yolunu a\u00e7t\u0131\u011f\u0131n\u0131 da vurgulad\u0131:\n\n\"Mustafa Kaz\u0131mi h\u00fck\u00fcmeti, Amerika ile \u0130ran aras\u0131nda bir uzla\u015fma noktas\u0131 veya en az\u0131ndan \u00e7at\u0131\u015fmaya mola verilmesi olarak yorumlan\u0131yor. Peki bu noktaya nas\u0131l gelindi? Irak\u2019ta 2019 y\u0131l\u0131n\u0131n ekim ay\u0131ndan beri h\u00fck\u00fcmet kar\u015f\u0131t\u0131 protestolar s\u00f6z konusuydu. Bu g\u00f6steriler, her ne kadar halk\u0131n Irak\u2019ta halk\u0131n bozulan ekonomiye, fasit bir h\u00fck\u00fcmete, yolsuzluklara, hizmet yetersizli\u011fine tepkisi gibi yans\u0131t\u0131ld\u0131; ancak bu i\u015fin k\u0131v\u0131lc\u0131m\u0131 1 Ekim 2019\u2019da ate\u015flendi. Amerika\u2019n\u0131n adam\u0131 olarak bilinen ter\u00f6rle m\u00fccadele birimi komutan\u0131 Abd\u00fclvahab el-Saadi, Ba\u015fbakan Abd\u00fclmehdi taraf\u0131ndan g\u00f6revden al\u0131nd\u0131. Suudi ve Amerikan bas\u0131n\u0131 hatta Anadolu Ajans\u0131, Saadi\u2019yi \u2018Milli bir kahraman\u2019 diye \u00f6v\u00fcp g\u00f6revden al\u0131nmas\u0131n\u0131 \u015fiddetle ele\u015ftirirken, Amerika taraf\u0131 da bunun \u0130ran\u2019\u0131n istemedi\u011fi bir adam oldu\u011fu i\u00e7in g\u00f6revden al\u0131nd\u0131\u011f\u0131n\u0131 vurgulad\u0131 ve \u0130ran\u2019\u0131 Irak\u2019\u0131n i\u00e7 i\u015flerine kar\u0131\u015fmakla su\u00e7lad\u0131. B\u00f6ylece ekim ay\u0131nda ba\u015flayan ve Ba\u015fbakan Adil Abdulmehdi\u2019nin istifas\u0131na neden olan g\u00f6sterilerin fitili ate\u015flenmi\u015f oldu. Saadi\u2019nin g\u00f6revden al\u0131nmas\u0131 3 Ekim\u2019de k\u00fc\u00e7\u00fck \u00e7apl\u0131 g\u00f6sterilerle protesto edildi. Fakat 6 Ekim\u2019de protestolar\u0131n rengi ve \u015fekli de\u011fi\u015fmeye ba\u015flad\u0131. Yolsuzluk, h\u0131rs\u0131zl\u0131k, hizmet yetersizli\u011fi protestolar\u0131 ve h\u00fck\u00fcmetin istifas\u0131 talebiyle kitleselle\u015fmeye ba\u015flad\u0131. Bu arada g\u00f6stericilerin kamu binalar\u0131na sald\u0131r\u0131lar\u0131 olurken \u00e7ok say\u0131da g\u00f6sterici de \u00f6ld\u00fc, Amerika taraf\u0131 s\u00fcrekli olarak g\u00f6stericilere daha yumu\u015fak davran\u0131lmas\u0131 \u00e7a\u011fr\u0131s\u0131nda bulundu.\n\n29 Kas\u0131m\u2019da Irak\u2019\u0131n en g\u00fc\u00e7l\u00fc dini otoritesi Ayetullah Sistani, \u00fclkenin kaosa s\u00fcr\u00fcklenmemesi i\u00e7in Ba\u015fbakan Abd\u00fclmehdi\u2019ye istifa \u00e7a\u011fr\u0131s\u0131 yapt\u0131. \u015eeffaf bir se\u00e7im yasas\u0131yla erken se\u00e7ime gidilmesini istedi. Sistani\u2019nin bu \u00e7a\u011fr\u0131s\u0131na Abd\u00fclmehdi derhal uyum g\u00f6sterdi, 30 Kas\u0131m\u2019da istifas\u0131n\u0131 meclise sundu. 30 Kas\u0131m\u2019dan 28 Aral\u0131k\u2019a kadar g\u00f6steriler devam ederken, bir taraftan da yeni h\u00fck\u00fcmeti kimin, nas\u0131l kuraca\u011f\u0131 \u00fczerine m\u00fczakereler s\u00fcrd\u00fc. Bu gergin ortamda 28 Aral\u0131k\u2019ta Kerk\u00fck\u2019teki Amerika\u2019ya ait K1 askeri \u00fcss\u00fcne roket sald\u0131r\u0131s\u0131 yap\u0131ld\u0131, sald\u0131r\u0131da bir Amerikal\u0131 m\u00fcteahhittin \u00f6ld\u00fcr\u00fcld\u00fc\u011f\u00fc a\u00e7\u0131kland\u0131. Ayn\u0131 tarihte Anadolu Ajans\u0131\u2019na a\u00e7\u0131klama yapan Kerk\u00fck Polis M\u00fcd\u00fcr\u00fc Ali Kemal, sald\u0131r\u0131n\u0131n I\u015e\u0130D taraf\u0131ndan yap\u0131ld\u0131\u011f\u0131n\u0131, 3 Katyu\u015fa f\u00fczesi at\u0131ld\u0131\u011f\u0131n\u0131 s\u00f6yledi. Ancak Amerika bundan Ha\u015fdi \u015eabi\u2019yi sorumlu tuttu. 31 Aral\u0131k\u2019ta Amerika, Ha\u015fdi \u015eabi\u2019nin Hizbullah Tugaylar\u0131n\u0131n Suriye ve Irak \u00fcslerini bombalad\u0131, bu sald\u0131r\u0131larda da 27 ki\u015fi \u00f6ld\u00fc. Ayn\u0131 g\u00fcn buna tepki olarak Ba\u011fdat\u2019taki Amerikan el\u00e7ili\u011fi i\u015fgal edildi. Ertesi g\u00fcn h\u00fck\u00fcmetin \u00e7a\u011fr\u0131s\u0131 ve Ha\u015fdi \u015eabi heyetinin talebiyle i\u015fgale son verildi. Ancak Amerika bunun bedelinin a\u011f\u0131r olaca\u011f\u0131 tehdidinde bulundu. 1 Ocak\u2019ta i\u015fgal eylemine son verildi. Ancak h\u00fck\u00fcmet kurma \u00e7al\u0131\u015fmalar\u0131 \u00e7er\u00e7evesinde g\u00f6r\u00fc\u015fmeler yapmak i\u00e7in Irak\u2019a gelen \u0130ran\u2019\u0131n Devrim Muhaf\u0131zlar\u0131\u2019na ba\u011fl\u0131 Kud\u00fcs G\u00fcc\u00fc Komutan\u0131 Kas\u0131m S\u00fcleymani ve Ha\u015fdi \u015eabi Heyeti Ba\u015fkan Yard\u0131mc\u0131s\u0131 Ebu Mehdi el-M\u00fchendis Ba\u011fdat havaalan\u0131 \u00e7\u0131k\u0131\u015f\u0131nda 3 Ocak\u2019ta Amerika taraf\u0131ndan \u00f6ld\u00fcr\u00fcld\u00fc. Irak parlamentosu ise buna tepki olarak 5 Ocak\u2019ta \u2018Ba\u015fta Amerika olmak \u00fczere t\u00fcm yabanc\u0131 g\u00fc\u00e7ler Irak\u2019\u0131 terk etmelidir\u2019 \u015feklinde bir karar ald\u0131.\u201d\n\n\u2018ABD, Ha\u015fdi \u015eabi\u2019yi silahs\u0131zland\u0131racak, \u0130ran ABD'yi Irak'tan \u00e7\u0131karacak h\u00fck\u00fcmet istedi\u2019\n\nDursuno\u011flu'na g\u00f6re, Irak meclisinin ABD'yi \u00fclkeden \u00e7\u0131karma \u00e7a\u011fr\u0131s\u0131 kar\u015f\u0131s\u0131nda Washington'\u0131n ya \u00fclkeyi terk etmek yahut da Irak'\u0131n me\u015fru g\u00fcc\u00fc olan Ha\u015fdi \u015eaabi ile sava\u015fmak durumunda kalman\u0131n e\u015fi\u011fine geldi. Ancak araya koronavir\u00fcs salg\u0131n\u0131n\u0131n girmesiyle her a\u00e7\u0131dan mola verildi\u011fini belirten Dursuno\u011flu, ABD'nin bu aray\u0131 yeni ba\u015fbakan ve h\u00fck\u00fcmet i\u00e7in kulland\u0131\u011f\u0131n\u0131 kaydetti. Dursuno\u011flu'na g\u00f6re, ABD \u00f6ncelikle Ha\u015fdi \u015eaabi'yi silahs\u0131zland\u0131racak di\u011fer yandan Abd\u00fclmehdi'nin g\u00f6revden ald\u0131\u011f\u0131 Saadi'yi yeniden g\u00f6reve iade edecek bir h\u00fck\u00fcmet beklentisindeydi; \u0130ran ise ABD'yi Irak'tan \u00e7\u0131karmay\u0131 isteyen meclis \u00e7a\u011fr\u0131s\u0131n\u0131n uygulanmas\u0131n\u0131n. Dursuno\u011flu Adnan Zurfi gibi isimlerin de denendi\u011fi s\u00fcre\u00e7te, uzla\u015fma aday\u0131 olarak Kaz\u0131mi'nin bulundu\u011funun alt\u0131n\u0131 \u00e7izdi:\n\n'L\u00fcbnan, Suriye, Irak'ta yo\u011fun bask\u0131 alt\u0131na al\u0131nan \u0130ran da mola ihtiyac\u0131 duymu\u015f olabilir'\n\n\u201cIrak meclisinin bu karar\u0131ndan sonra Amerika\u2019n\u0131n \u00f6n\u00fcnde iki se\u00e7enek konmu\u015f oldu: Ya Irak meclisinin karar\u0131na sayg\u0131 duyarak Irak\u2019tan \u00e7ekilecek veya Irakl\u0131lar\u0131n tabiriyle Amerika askeri yollarla \u00e7ekilmeye zorlanacak. Yani yasal olarak Irak silahl\u0131 kuvvetlerinin bir par\u00e7as\u0131 olan Ha\u015fd \u015eabi ile Amerika aras\u0131nda sava\u015f ba\u015flayacakt\u0131. Ancak bilindi\u011fi gibi korona salg\u0131n\u0131 da araya girince her a\u00e7\u0131dan bir anlamda mola verilmi\u015f oldu. Bu arada koronadan dolay\u0131 hayat dururken hem Amerika hem \u0130ran hem Irak\u2019ta, d\u00fc\u015f\u00fcrt\u00fclen Abd\u00fclmehdi h\u00fck\u00fcmeti yerine kurulacak olan yeni h\u00fck\u00fcmetin niteli\u011fi \u00f6nem kazand\u0131. Taraflar yeni h\u00fck\u00fcmetten ne bekliyor? Amerika, \u00f6ncelikle Ha\u015fdi \u015eabi\u2019yi silahs\u0131zland\u0131racak bir h\u00fck\u00fcmet bekliyor. \u0130kinci olarak g\u00f6revden al\u0131ndan Abdulvahhab Saadi\u2019nin g\u00f6revine iade edilmesini, hatta terfi ettirilmesini bekliyor. Bir anlamda Irak\u2019\u0131 \u0130ran\u2019a kar\u015f\u0131 konumland\u0131rmak \u00fczere yeniden d\u00fczenlemek istiyor. Buna kar\u015f\u0131 \u0130ran ve ba\u015fta Ha\u015fdi \u015eabi olmak \u00fczere \u0130ran\u2019\u0131n Irakl\u0131 m\u00fcttefikleri ne istiyor? \u00dclkenin me\u015fru silahl\u0131 kuvvetlerinin bir par\u00e7as\u0131 olan Ha\u015fdi \u015eabi\u2019nin yetkilisi de dahil olmak \u00fczere \u0130ranl\u0131 bir devlet adam\u0131n\u0131 \u00f6ld\u00fcren Amerikan g\u00fc\u00e7lerinin, Irak\u2019tan \u00e7ekilmesini istiyor. Bu konuda Irak parlamentosunun karar\u0131n\u0131 da yasal dayanak olarak g\u00f6steriyor. Taraflar\u0131n bu beklentilerinin kar\u015f\u0131lanabilmesi i\u00e7in \u00f6ncelikle yeni bir h\u00fck\u00fcmetin kurulmas\u0131 gerekiyordu. Se\u00e7imle i\u015f ba\u015f\u0131na gelmi\u015f Abd\u00fclmehdi h\u00fck\u00fcmeti istifa ettirildi\u011fine g\u00f6re taraflar\u0131n bu taleplerini kim kar\u015f\u0131layacakt\u0131. Amerika taraf\u0131 \u00f6nce Irak\u2019taki protestolar s\u0131ras\u0131nda \u0130ran\u2019\u0131n Irak\u2019taki el\u00e7iliklerinin yak\u0131lmas\u0131ndan sorumlu g\u00f6sterilen Adnan Zurfi\u2019yi ba\u015fbakan olarak \u00f6nerdi. Bunu biraz da team\u00fclleri a\u015far \u015fekilde Cumhurba\u015fkan\u0131 Berhem Salih\u2019e h\u00fck\u00fcmeti korumakla g\u00f6revlendirdi. Irakl\u0131 siyasi gruplar bu konuda uzla\u015fma sa\u011flamay\u0131nca \u00f6zellikle Ha\u015fdi \u015eabi\u2019nin itirazlar\u0131 nedeniyle Zurfi h\u00fck\u00fcmeti kuramad\u0131 ve g\u00fcndemden d\u00fc\u015ft\u00fc. Adnan Zurfi, Amerika\u2019n\u0131n beklentilerini yerine getirecek bir isimdi ve Amerika\u2019n\u0131n tercihiydi. \u0130ran\u2019\u0131n tercihi olabilecek isim olan Adil Abdulmehdi ise sokak g\u00f6sterileri ile d\u00fc\u015f\u00fcr\u00fclm\u00fc\u015ft\u00fc. \u0130ran\u2019\u0131n tercihi olan biri ba\u015fbakanl\u0131ktan d\u00fc\u015f\u00fcr\u00fcld\u00fc\u011f\u00fcne ve Amerika\u2019n\u0131n tercihi olan biri ise h\u00fck\u00fcmeti kuramad\u0131\u011f\u0131na g\u00f6re her iki taraf\u0131n da tercih edece\u011fi biri bulunmal\u0131yd\u0131. Dolay\u0131s\u0131yla Mustafa Kaz\u0131mi, bir anlamda her iki taraf\u0131n uzla\u015ft\u0131\u011f\u0131 isim olarak ortaya \u00e7\u0131kt\u0131. Kaz\u0131mi se\u00e7ildi\u011finde ona Amerikan taraf\u0131 g\u00fc\u00e7l\u00fc bir destek verdi, parasal kredi a\u00e7aca\u011f\u0131n\u0131 s\u00f6yledi. \u0130ran D\u0131\u015fi\u015fleri Bakan\u0131 Zarif de Irak\u2019\u0131n yeni bir h\u00fck\u00fcmete kavu\u015fmas\u0131ndan duydu\u011fu mutlulu\u011fu belirten bir mesaj yay\u0131mlad\u0131. Kaz\u0131mi ise twitter hesab\u0131ndan kendisine verilen destekten dolay\u0131 hem \u0130ngilizce hem de Fars\u00e7a te\u015fekk\u00fcr mesajlar\u0131 yay\u0131mlad\u0131. Bu da onun Amerika ve \u0130ran taraf\u0131n\u0131n uzla\u015ft\u0131\u011f\u0131 bir isim oldu\u011funun sembolik ifadesi oldu.\u201d\n\nKoronavir\u00fcs krizine ra\u011fmen ABD'nin \u0130ran \u00fczerinde bask\u0131lar\u0131na son vermedi\u011fini, n\u00fckleer anla\u015fmadan \u00e7ekilmeyle \u00e7ok \u00f6nceden ba\u015flayan s\u00fcrecin Kas\u0131m S\u00fcleymani gibi bir devlet adam\u0131n\u0131n suikast\u0131na vard\u0131r\u0131ld\u0131\u011f\u0131n\u0131 an\u0131msatan Dursuno\u011flu, \u0130ran'\u0131n da ABD'nin ad\u0131mlar\u0131na misillemelerle yan\u0131ts\u0131z b\u0131rakmad\u0131\u011f\u0131n\u0131 belirtti. \u0130ran'\u0131n Suriye'den \u00e7\u0131kart\u0131lmas\u0131 y\u00f6n\u00fcndeki \u00e7abalar ve L\u00fcbnan'da h\u00fck\u00fcmet orta\u011f\u0131 Hizbullah'\u0131 hedef alan geli\u015fmelere de at\u0131f yapan Dursuno\u011flu, Tahran'\u0131n da bu bask\u0131lardan \u00f6t\u00fcr\u00fc, hamleleri sonu\u00e7 vermeyen ABD gibi mola ihtiyac\u0131 duymu\u015f olabilece\u011fi de\u011ferlendirmesinde bulundu:\n\n\u201cFiziksel olarak somut \u015fekilde hayat\u0131 etkileyen, herkesi evlere hapseden korona salg\u0131n\u0131n\u0131 bir kenara b\u0131rak\u0131rsak \u015f\u00f6yle bir ger\u00e7eklik var. Amerika, \u0130ran\u2019la BM\u2019nin 5 daimi \u00fcyesi ve Almanya\u2019n\u0131n taraf oldu\u011fu bir n\u00fckleer anla\u015fma imzalad\u0131; fakat Trump h\u00fck\u00fcmeti bu anla\u015fmadan tek tarafl\u0131 olarak \u00e7ekildi. \u00c7ekilmekle de kalmad\u0131, \u0130ran\u2019a ya benim istedi\u011fim \u015fartlarda yeni bir anla\u015fma yapars\u0131n ya da petrol\u00fc satt\u0131rmamaktan tutun da sava\u015f tehdidine var\u0131ncaya kadar azami d\u00fczeydeki yapt\u0131r\u0131mlarla senin davran\u0131\u015flar\u0131n\u0131 de\u011fi\u015ftirmeye zorlar\u0131m diyerek bir s\u00fcre\u00e7 ba\u015flatt\u0131. Bu bazen sava\u015f tehditlerine var\u0131ncaya kadar y\u00fckseldi. \u00d6rne\u011fin Amerika \u0130ran\u2019a bir insans\u0131z ke\u015fif u\u00e7a\u011f\u0131 g\u00f6nderirken, \u0130ran bu u\u00e7a\u011f\u0131 d\u00fc\u015f\u00fcrd\u00fc. \u0130ran\u2019\u0131n gemilerine \u0130ngiltere merkezli olarak el konulmak istendi. \u0130ran buna misillemeyle cevap verdi. Ard\u0131ndan Irak\u2019taki geli\u015fmeler ya\u015fand\u0131 ve gerilim General Kas\u0131m S\u00fcleymani\u2019nin \u00f6ld\u00fcr\u00fclmesine var\u0131ncaya kadar t\u0131rmand\u0131r\u0131ld\u0131. \u0130ran da misilleme olarak Ayn el-Esad askeri \u00fcss\u00fcn\u00fc vurdu ve b\u00f6ylece e\u011fer sava\u015f istiyorsan ben buna haz\u0131r\u0131m senin bu yapt\u0131r\u0131mlar\u0131na teslim olmayaca\u011f\u0131m mesaj\u0131 vermi\u015f oldu. \u00d6te yandan Rusya\u2019n\u0131n Suriye h\u00fck\u00fcmetinden bir \u015fekilde Amerika veya \u0130srail ile anla\u015fmas\u0131n\u0131 istedi\u011fine dair haberler dola\u015f\u0131rken. Yine Rusya\u2019n\u0131n \u015eam\u2019a \u0130ran\u2019\u0131 Suriye\u2019den \u00e7\u0131karmaya zorlad\u0131\u011f\u0131na dair belki spek\u00fclasyon belki ger\u00e7eklik pay\u0131 olan haberler duyuyoruz. Ayr\u0131ca \u0130ran\u2019\u0131n bir di\u011fer g\u00fc\u00e7l\u00fc m\u00fcttefikinin bulundu\u011fu L\u00fcbnan\u2019da da Irak benzeri bir s\u00fcre\u00e7 ya\u015fand\u0131. Orada da h\u00fck\u00fcmet d\u00fc\u015f\u00fcr\u00fcld\u00fc, sokaklar alevlendirilmeye \u00e7al\u0131\u015f\u0131ld\u0131. Irak\u2019ta Ha\u015fdi \u015eabi ve Abd\u00fclmehdi\u2019ye oldu\u011fu gibi L\u00fcbnan\u2019da da Hizbullah\u2019a kar\u015f\u0131 bir toplumsal muhalefet \u00f6rg\u00fctlenmeye \u00e7al\u0131\u015f\u0131ld\u0131. Dolay\u0131s\u0131yla \u0130ran hem L\u00fcbnan hem Suriye hem Irak\u2019ta yo\u011fun bask\u0131 alt\u0131na al\u0131n\u0131nca muhtemelen hem bu bask\u0131lardan bunalan \u0130ran hem de bask\u0131lar\u0131ndan hi\u00e7bir sonu\u00e7 alamayan Amerika, yeni bir pozisyon \u00fcretinceye kadar sava\u015fa mola verme ihtiyac\u0131 duymu\u015f olabilir.\n\n'Yeni se\u00e7imlere kadar h\u00fck\u00fcmetin ayakta kalaca\u011f\u0131n\u0131n garantisi yok'\n\nKaz\u0131mi h\u00fck\u00fcmeti d\u0131\u015fi\u015fleri ve petrol bakanl\u0131klar\u0131 \u015fimdilik bo\u015f g\u00f6r\u00fcn\u00fcrken, Dursuno\u011flu, Irak'ta ABD'nin 2003 i\u015fgaliyle kurdu\u011fu yap\u0131n\u0131n sadece koalisyonlara ve t\u00fcm kesimlerin temsiline izin veriyor olmas\u0131ndan hareketle bo\u015fluklar\u0131n gruplar taraf\u0131ndan b\u00fcy\u00fck olas\u0131l\u0131kla doldurulaca\u011f\u0131n\u0131 kaydetti. Ancak h\u00fck\u00fcmetin yeni se\u00e7imlere kadar ayakta kalaca\u011f\u0131n\u0131n da bir garantisi olmad\u0131\u011f\u0131n\u0131 an\u0131msatt\u0131:\n\n\"Mustafa Kaz\u0131mi h\u00fck\u00fcmetinde hen\u00fcz atama yap\u0131lamayan baz\u0131 bakanl\u0131klardan dolay\u0131 b\u00fcy\u00fck bir kriz \u00e7\u0131kaca\u011f\u0131n\u0131 sanm\u0131yorum. Zira bakanl\u0131klar Irak\u2019ta siyasal uzla\u015fma ile tayin edilir. Irak\u2019\u0131n belki de en vahim sorunu asl\u0131nda budur. Irak\u2019ta bir ba\u015fbakan kendi kabinesini kendi kuramaz, di\u011fer siyasi gruplarla uzla\u015farak kurmak zorundad\u0131r. Irak\u2019ta di\u011fer her normal \u00fclkede oldu\u011fu gibi parlamento \u00e7o\u011funlu\u011funa dayal\u0131 bir h\u00fck\u00fcmet kurulmaz. Mecliste bir muhalefet bir de iktidar kanad\u0131 olmaz. Irak\u2019ta mecliste olan t\u00fcm gruplar ayn\u0131 zamanda kabinede temsil edilir. Kabine olu\u015fturulaca\u011f\u0131 zaman \u00f6ncelikle hangi bakanl\u0131\u011f\u0131n kimlere verilece\u011fi konusunda anla\u015fma sa\u011flan\u0131r. Bundan sonra o bakanl\u0131klara hangi gruba d\u00fc\u015f\u00fcyorsa oradan bir atama beklenir. \u00d6rne\u011fin Savunma Bakanl\u0131\u011f\u0131 \u015fimdiye kadar hep S\u00fcnnilere verildi. Dolay\u0131s\u0131yla bu bakanl\u0131\u011fa atama yapacak bir ba\u015fbakan, S\u00fcnnilerin parlamentodaki temsilcilerinden bir isim ister, onlar da kim \u00fczerinde uzla\u015fm\u0131\u015flarsa, ba\u015fbakana bildirir ve o da atamas\u0131n\u0131 yapar. \u015eimdi Mustafa Kaz\u0131mi kabinesinde o atama yap\u0131lmayan bakanl\u0131klara, siyasi gruplar aras\u0131nda uzla\u015fma sa\u011flanamad\u0131\u011f\u0131 i\u00e7in mi atama yap\u0131lmad\u0131; yoksa siyasi gruplar aras\u0131nda anla\u015fma sa\u011fland\u0131 ama o bakanl\u0131\u011fa bakan ismi \u00f6nerecek siyasi grup mu kendi i\u00e7indeki uzla\u015fmay\u0131 hen\u00fcz ger\u00e7ekle\u015fmedi? Ben bunu, bilemiyorum. Bu a\u00e7\u0131dan h\u00fck\u00fcmet kuruldu\u011funa g\u00f6re demek ki buraya kadar anla\u015fma sa\u011flanm\u0131\u015f. Sadece iki \u00fc\u00e7 bakanl\u0131kta uzla\u015fma sa\u011flanamam\u0131\u015fsa onlara ilerleyen g\u00fcnlerde atama yap\u0131labilir. Ancak yine de bu h\u00fck\u00fcmetin yeni se\u00e7imlere kadar ayakta kalabilece\u011finin garantisi yok.\n\n'Kimileri Amerikan ajan\u0131 olarak g\u00f6rse de denge adam\u0131'\n\nDursuno\u011flu, Kaz\u0131mi'nin istihbarat ba\u015fkanl\u0131\u011f\u0131 nedeniyle ili\u015fkileri a\u00e7\u0131s\u0131ndan \u00f6nemli oldu\u011funu belirtirken, i\u015fgal s\u00fcrecinde ulusal ar\u015fivi ABD'ye nakletti\u011fi i\u00e7in kimi kesimlerde 'Amerikan ajan\u0131' olarak g\u00f6r\u00fcld\u00fc\u011f\u00fcn\u00fc aktard\u0131. Ancak kendisine \u0130ran'\u0131n da onay vermesinde 'denge adam\u0131' g\u00f6r\u00fclmesinin etkili oldu\u011funu dile getiren Dursuno\u011flu, kendisini ba\u015fbakanl\u0131\u011fa ABD ile \u0130ran'a uzla\u015fmaktan ba\u015fka se\u00e7enek b\u0131rakmay\u0131n konjonkt\u00fcr ve iki tarafl\u0131 kullan\u0131ma a\u00e7\u0131k ki\u015fili\u011finin ta\u015f\u0131d\u0131\u011f\u0131 g\u00f6r\u00fc\u015f\u00fcn\u00fc dile getirdi:\n\n\"Ba\u015fbakan Mustafa Kaz\u0131mi, istihbarat\u00e7\u0131 kimli\u011finden ziyade ili\u015fkileri a\u00e7\u0131s\u0131ndan \u00f6nemli. T\u00fcm taraflarla bir \u015fekilde uyumlu olmaya \u00e7al\u0131\u015fan biri. Mustafa Kaz\u0131mi, Haydar \u0130badi taraf\u0131ndan istihbarat servisi ba\u015f\u0131na getirildi. \u00d6ncesinde gazeteci kimli\u011fiyle biliniyor. Amerika\u2019n\u0131n i\u015fgal s\u00fcrecinde kurdu\u011fu bir kurum arac\u0131l\u0131\u011f\u0131yla Irak\u2019\u0131n ulusal ar\u015fivinin tamam\u0131n\u0131 Amerika\u2019ya nakletmekle su\u00e7lan\u0131yor. Kimi \u00e7evrelerde \u2018Amerikan u\u015fa\u011f\u0131, ajan\u0131\u2019 olarak g\u00f6r\u00fcl\u00fcyor. Ama di\u011fer yandan Ha\u015fdi \u015eabi ve \u0130ran taraf\u0131n\u0131n da onay vermesinden de anla\u015f\u0131ld\u0131\u011f\u0131 \u00fczere tam bir denge adam\u0131 ve t\u00fcm taraflara taviz verebilen bir isim. Bence Mustafa Kaz\u0131mi\u2019nin istihbarat ba\u015fkanl\u0131\u011f\u0131 yapm\u0131\u015f olmas\u0131 de\u011fil, Amerika ve \u0130ran\u2019a uzla\u015fmaktan ba\u015fka se\u00e7enek b\u0131rakmayan konjonkt\u00fcr ile t\u00fcm taraflar\u0131n kullan\u0131m\u0131na a\u00e7\u0131k ki\u015fili\u011fi, onu ba\u015fbakanl\u0131\u011fa ta\u015f\u0131d\u0131.\u201d",
    "keywords": [
        "kadar",
        "bu",
        "i\u0307ran",
        "bunalan",
        "sonu\u00e7",
        "yeni",
        "mola",
        "amerika",
        "irakta",
        "olarak",
        "ve",
        "bir",
        "ile",
        "sava\u015fa",
        "verdi",
        "pozisyona",
        "da"
    ],
    "meta_keywords": [
        "Irak'taki durum",
        "ABD'nin Irak'taki durumu",
        "Irak'taki ABD-\u0130ran \u00e7eki\u015fmesi"
    ],
    "publish_date": null,
    "summary": "'Bask\u0131lar\u0131ndan bunalan \u0130ran ile sonu\u00e7 alamayan ABD yeni bir pozisyona kadar sava\u015fa mola verdi\u2019Irak'ta son d\u00f6nemi koronavir\u00fcs salg\u0131n\u0131 olmak \u00fczere ekim ay\u0131ndan bu yana \u00fclkeyi sallayan protesto g\u00f6sterileri ve yeni h\u00fck\u00fcmet kurma sanc\u0131lar\u0131yla ge\u00e7en be\u015f ay\u0131n ard\u0131ndan eski istihbarat \u015fefi Mustafa Kaz\u0131mi ipleri eline ald\u0131.\nD\u0131\u015fi\u015fleri ve petrol bakanl\u0131klar\u0131 hen\u00fcz bo\u015f kal\u0131rken dikkatler ABD ve \u0130ran'\u0131n 'uzla\u015fma aday\u0131' gibi g\u00f6r\u00fclen Kaz\u0131mi'nin icraatlar\u0131nda.\nIrak'ta yeni h\u00fck\u00fcmetin kurulmas\u0131, Kaz\u0131mi'nin g\u00f6revi \u00fcstlenmesi ne anlama geliyor?\nYak\u0131n Do\u011fu sitesinin kurucusu, ara\u015ft\u0131rmac\u0131 gazeteci ve yazar Alptekin Dursuno\u011flu ile konu\u015ftuk.\nOrada 'Irak\u2019\u0131n Finlandiyal\u0131la\u015ft\u0131r\u0131lmas\u0131n\u0131n' \u0130ran ve Amerika aras\u0131ndaki Irak ba\u011flam\u0131ndaki sorunu \u00e7\u00f6zebilece\u011fini s\u00f6yl\u00fcyor.\nYaz\u0131da bu olaya at\u0131fta bulunularak, bu Amerika ile \u0130ran aras\u0131ndaki sorunlar\u0131n \u00e7\u00f6z\u00fcm\u00fc i\u00e7in bir model olarak ortaya konuyor.\nIrak\u2019\u0131n tarafs\u0131z b\u0131rak\u0131lmas\u0131yla Amerika ile \u0130ran aras\u0131ndaki sorunlar\u0131n \u00e7\u00f6z\u00fclebilece\u011fi savunuluyor.\nForeign Policy\u2019nin bu makalesindeki Finlandiya ve Irak k\u0131yaslamas\u0131n\u0131n do\u011frulu\u011fu ve bu modelin Amerika ile \u0130ran aras\u0131ndaki sorunlara \u00e7\u00f6z\u00fcm \u00fcretece\u011fi konusu tart\u0131\u015f\u0131labilir.\nAncak Amerika\u2019n\u0131n en n\u00fcfuzlu \u00e7evrelerinden birine ait bir dergide b\u00f6yle bir makalenin yay\u0131mlanm\u0131\u015f olmas\u0131, \u00f6nemli.\nDursuno\u011flu, Irak'ta Mustafa Kaz\u0131mi ba\u015fbakanl\u0131\u011f\u0131nda kurulan h\u00fck\u00fcmetle, ABD ile \u0130ran aras\u0131nda 'uzla\u015fma' veya en az\u0131ndan '\u00e7at\u0131\u015fmaya mola verilmesi' yorumlar\u0131n\u0131n \u00f6ne \u00e7\u0131kmas\u0131n\u0131 getirdi\u011fini s\u00f6yledi.\nBu g\u00f6steriler, her ne kadar halk\u0131n Irak\u2019ta halk\u0131n bozulan ekonomiye, fasit bir h\u00fck\u00fcmete, yolsuzluklara, hizmet yetersizli\u011fine tepkisi gibi yans\u0131t\u0131ld\u0131; ancak bu i\u015fin k\u0131v\u0131lc\u0131m\u0131 1 Ekim 2019\u2019da ate\u015flendi.\nBu arada g\u00f6stericilerin kamu binalar\u0131na sald\u0131r\u0131lar\u0131 olurken \u00e7ok say\u0131da g\u00f6sterici de \u00f6ld\u00fc, Amerika taraf\u0131 s\u00fcrekli olarak g\u00f6stericilere daha yumu\u015fak davran\u0131lmas\u0131 \u00e7a\u011fr\u0131s\u0131nda bulundu.\n29 Kas\u0131m\u2019da Irak\u2019\u0131n en g\u00fc\u00e7l\u00fc dini otoritesi Ayetullah Sistani, \u00fclkenin kaosa s\u00fcr\u00fcklenmemesi i\u00e7in Ba\u015fbakan Abd\u00fclmehdi\u2019ye istifa \u00e7a\u011fr\u0131s\u0131 yapt\u0131.\n30 Kas\u0131m\u2019dan 28 Aral\u0131k\u2019a kadar g\u00f6steriler devam ederken, bir taraftan da yeni h\u00fck\u00fcmeti kimin, nas\u0131l kuraca\u011f\u0131 \u00fczerine m\u00fczakereler s\u00fcrd\u00fc.\nBu gergin ortamda 28 Aral\u0131k\u2019ta Kerk\u00fck\u2019teki Amerika\u2019ya ait K1 askeri \u00fcss\u00fcne roket sald\u0131r\u0131s\u0131 yap\u0131ld\u0131, sald\u0131r\u0131da bir Amerikal\u0131 m\u00fcteahhittin \u00f6ld\u00fcr\u00fcld\u00fc\u011f\u00fc a\u00e7\u0131kland\u0131.\nAyn\u0131 tarihte Anadolu Ajans\u0131\u2019na a\u00e7\u0131klama yapan Kerk\u00fck Polis M\u00fcd\u00fcr\u00fc Ali Kemal, sald\u0131r\u0131n\u0131n I\u015e\u0130D taraf\u0131ndan yap\u0131ld\u0131\u011f\u0131n\u0131, 3 Katyu\u015fa f\u00fczesi at\u0131ld\u0131\u011f\u0131n\u0131 s\u00f6yledi.\n31 Aral\u0131k\u2019ta Amerika, Ha\u015fdi \u015eabi\u2019nin Hizbullah Tugaylar\u0131n\u0131n Suriye ve Irak \u00fcslerini bombalad\u0131, bu sald\u0131r\u0131larda da 27 ki\u015fi \u00f6ld\u00fc.\nAncak araya koronavir\u00fcs salg\u0131n\u0131n\u0131n girmesiyle her a\u00e7\u0131dan mola verildi\u011fini belirten Dursuno\u011flu, ABD'nin bu aray\u0131 yeni ba\u015fbakan ve h\u00fck\u00fcmet i\u00e7in kulland\u0131\u011f\u0131n\u0131 kaydetti.\nDursuno\u011flu'na g\u00f6re, ABD \u00f6ncelikle Ha\u015fdi \u015eaabi'yi silahs\u0131zland\u0131racak di\u011fer yandan Abd\u00fclmehdi'nin g\u00f6revden ald\u0131\u011f\u0131 Saadi'yi yeniden g\u00f6reve iade edecek bir h\u00fck\u00fcmet beklentisindeydi; \u0130ran ise ABD'yi Irak'tan \u00e7\u0131karmay\u0131 isteyen meclis \u00e7a\u011fr\u0131s\u0131n\u0131n uygulanmas\u0131n\u0131n.\nYani yasal olarak Irak silahl\u0131 kuvvetlerinin bir par\u00e7as\u0131 olan Ha\u015fd \u015eabi ile Amerika aras\u0131nda sava\u015f ba\u015flayacakt\u0131.\nAncak bilindi\u011fi gibi korona salg\u0131n\u0131 da araya girince her a\u00e7\u0131dan bir anlamda mola verilmi\u015f oldu.\nBu arada koronadan dolay\u0131 hayat dururken hem Amerika hem \u0130ran hem Irak\u2019ta, d\u00fc\u015f\u00fcrt\u00fclen Abd\u00fclmehdi h\u00fck\u00fcmeti yerine kurulacak olan yeni h\u00fck\u00fcmetin niteli\u011fi \u00f6nem kazand\u0131.\nBuna kar\u015f\u0131 \u0130ran ve ba\u015fta Ha\u015fdi \u015eabi olmak \u00fczere \u0130ran\u2019\u0131n Irakl\u0131 m\u00fcttefikleri ne istiyor?\n\u00dclkenin me\u015fru silahl\u0131 kuvvetlerinin bir par\u00e7as\u0131 olan Ha\u015fdi \u015eabi\u2019nin yetkilisi de dahil olmak \u00fczere \u0130ranl\u0131 bir devlet adam\u0131n\u0131 \u00f6ld\u00fcren Amerikan g\u00fc\u00e7lerinin, Irak\u2019tan \u00e7ekilmesini istiyor.\nTaraflar\u0131n bu beklentilerinin kar\u015f\u0131lanabilmesi i\u00e7in \u00f6ncelikle yeni bir h\u00fck\u00fcmetin kurulmas\u0131 gerekiyordu.\nAmerika taraf\u0131 \u00f6nce Irak\u2019taki protestolar s\u0131ras\u0131nda \u0130ran\u2019\u0131n Irak\u2019taki el\u00e7iliklerinin yak\u0131lmas\u0131ndan sorumlu g\u00f6sterilen Adnan Zurfi\u2019yi ba\u015fbakan olarak \u00f6nerdi.\nIrakl\u0131 siyasi gruplar bu konuda uzla\u015fma sa\u011flamay\u0131nca \u00f6zellikle Ha\u015fdi \u015eabi\u2019nin itirazlar\u0131 nedeniyle Zurfi h\u00fck\u00fcmeti kuramad\u0131 ve g\u00fcndemden d\u00fc\u015ft\u00fc.\nAdnan Zurfi, Amerika\u2019n\u0131n beklentilerini yerine getirecek bir isimdi ve Amerika\u2019n\u0131n tercihiydi.\n\u0130ran\u2019\u0131n tercihi olan biri ba\u015fbakanl\u0131ktan d\u00fc\u015f\u00fcr\u00fcld\u00fc\u011f\u00fcne ve Amerika\u2019n\u0131n tercihi olan biri ise h\u00fck\u00fcmeti kuramad\u0131\u011f\u0131na g\u00f6re her iki taraf\u0131n da tercih edece\u011fi biri bulunmal\u0131yd\u0131.\nDolay\u0131s\u0131yla Mustafa Kaz\u0131mi, bir anlamda her iki taraf\u0131n uzla\u015ft\u0131\u011f\u0131 isim olarak ortaya \u00e7\u0131kt\u0131.\nKaz\u0131mi se\u00e7ildi\u011finde ona Amerikan taraf\u0131 g\u00fc\u00e7l\u00fc bir destek verdi, parasal kredi a\u00e7aca\u011f\u0131n\u0131 s\u00f6yledi.\n\u0130ran D\u0131\u015fi\u015fleri Bakan\u0131 Zarif de Irak\u2019\u0131n yeni bir h\u00fck\u00fcmete kavu\u015fmas\u0131ndan duydu\u011fu mutlulu\u011fu belirten bir mesaj yay\u0131mlad\u0131.\nBu da onun Amerika ve \u0130ran taraf\u0131n\u0131n uzla\u015ft\u0131\u011f\u0131 bir isim oldu\u011funun sembolik ifadesi oldu.\u201dKoronavir\u00fcs krizine ra\u011fmen ABD'nin \u0130ran \u00fczerinde bask\u0131lar\u0131na son vermedi\u011fini, n\u00fckleer anla\u015fmadan \u00e7ekilmeyle \u00e7ok \u00f6nceden ba\u015flayan s\u00fcrecin Kas\u0131m S\u00fcleymani gibi bir devlet adam\u0131n\u0131n suikast\u0131na vard\u0131r\u0131ld\u0131\u011f\u0131n\u0131 an\u0131msatan Dursuno\u011flu, \u0130ran'\u0131n da ABD'nin ad\u0131mlar\u0131na misillemelerle yan\u0131ts\u0131z b\u0131rakmad\u0131\u011f\u0131n\u0131 belirtti.\nAmerika, \u0130ran\u2019la BM\u2019nin 5 daimi \u00fcyesi ve Almanya\u2019n\u0131n taraf oldu\u011fu bir n\u00fckleer anla\u015fma imzalad\u0131; fakat Trump h\u00fck\u00fcmeti bu anla\u015fmadan tek tarafl\u0131 olarak \u00e7ekildi.\n\u00c7ekilmekle de kalmad\u0131, \u0130ran\u2019a ya benim istedi\u011fim \u015fartlarda yeni bir anla\u015fma yapars\u0131n ya da petrol\u00fc satt\u0131rmamaktan tutun da sava\u015f tehdidine var\u0131ncaya kadar azami d\u00fczeydeki yapt\u0131r\u0131mlarla senin davran\u0131\u015flar\u0131n\u0131 de\u011fi\u015ftirmeye zorlar\u0131m diyerek bir s\u00fcre\u00e7 ba\u015flatt\u0131.\n\u00d6rne\u011fin Amerika \u0130ran\u2019a bir insans\u0131z ke\u015fif u\u00e7a\u011f\u0131 g\u00f6nderirken, \u0130ran bu u\u00e7a\u011f\u0131 d\u00fc\u015f\u00fcrd\u00fc.\n\u0130ran da misilleme olarak Ayn el-Esad askeri \u00fcss\u00fcn\u00fc vurdu ve b\u00f6ylece e\u011fer sava\u015f istiyorsan ben buna haz\u0131r\u0131m senin bu yapt\u0131r\u0131mlar\u0131na teslim olmayaca\u011f\u0131m mesaj\u0131 vermi\u015f oldu.\n\u00d6te yandan Rusya\u2019n\u0131n Suriye h\u00fck\u00fcmetinden bir \u015fekilde Amerika veya \u0130srail ile anla\u015fmas\u0131n\u0131 istedi\u011fine dair haberler dola\u015f\u0131rken.\nAyr\u0131ca \u0130ran\u2019\u0131n bir di\u011fer g\u00fc\u00e7l\u00fc m\u00fcttefikinin bulundu\u011fu L\u00fcbnan\u2019da da Irak benzeri bir s\u00fcre\u00e7 ya\u015fand\u0131.\nIrak\u2019ta Ha\u015fdi \u015eabi ve Abd\u00fclmehdi\u2019ye oldu\u011fu gibi L\u00fcbnan\u2019da da Hizbullah\u2019a kar\u015f\u0131 bir toplumsal muhalefet \u00f6rg\u00fctlenmeye \u00e7al\u0131\u015f\u0131ld\u0131.\nDolay\u0131s\u0131yla \u0130ran hem L\u00fcbnan hem Suriye hem Irak\u2019ta yo\u011fun bask\u0131 alt\u0131na al\u0131n\u0131nca muhtemelen hem bu bask\u0131lardan bunalan \u0130ran hem de bask\u0131lar\u0131ndan hi\u00e7bir sonu\u00e7 alamayan Amerika, yeni bir pozisyon \u00fcretinceye kadar sava\u015fa mola verme ihtiyac\u0131 duymu\u015f olabilir.\nAncak h\u00fck\u00fcmetin yeni se\u00e7imlere kadar ayakta kalaca\u011f\u0131n\u0131n da bir garantisi olmad\u0131\u011f\u0131n\u0131 an\u0131msatt\u0131:\"Mustafa Kaz\u0131mi h\u00fck\u00fcmetinde hen\u00fcz atama yap\u0131lamayan baz\u0131 bakanl\u0131klardan dolay\u0131 b\u00fcy\u00fck bir kriz \u00e7\u0131kaca\u011f\u0131n\u0131 sanm\u0131yorum.\nIrak\u2019ta bir ba\u015fbakan kendi kabinesini kendi kuramaz, di\u011fer siyasi gruplarla uzla\u015farak kurmak zorundad\u0131r.\nIrak\u2019ta di\u011fer her normal \u00fclkede oldu\u011fu gibi parlamento \u00e7o\u011funlu\u011funa dayal\u0131 bir h\u00fck\u00fcmet kurulmaz.\nMecliste bir muhalefet bir de iktidar kanad\u0131 olmaz.\nDolay\u0131s\u0131yla bu bakanl\u0131\u011fa atama yapacak bir ba\u015fbakan, S\u00fcnnilerin parlamentodaki temsilcilerinden bir isim ister, onlar da kim \u00fczerinde uzla\u015fm\u0131\u015flarsa, ba\u015fbakana bildirir ve o da atamas\u0131n\u0131 yapar.\nAncak yine de bu h\u00fck\u00fcmetin yeni se\u00e7imlere kadar ayakta kalabilece\u011finin garantisi yok.\nAmerika\u2019n\u0131n i\u015fgal s\u00fcrecinde kurdu\u011fu bir kurum arac\u0131l\u0131\u011f\u0131yla Irak\u2019\u0131n ulusal ar\u015fivinin tamam\u0131n\u0131 Amerika\u2019ya nakletmekle su\u00e7lan\u0131yor.\nAma di\u011fer yandan Ha\u015fdi \u015eabi ve \u0130ran taraf\u0131n\u0131n da onay vermesinden de anla\u015f\u0131ld\u0131\u011f\u0131 \u00fczere tam bir denge adam\u0131 ve t\u00fcm taraflara taviz verebilen bir isim.\nBence Mustafa Kaz\u0131mi\u2019nin istihbarat ba\u015fkanl\u0131\u011f\u0131 yapm\u0131\u015f olmas\u0131 de\u011fil, Amerika ve \u0130ran\u2019a uzla\u015fmaktan ba\u015fka se\u00e7enek b\u0131rakmayan konjonkt\u00fcr ile t\u00fcm taraflar\u0131n kullan\u0131m\u0131na a\u00e7\u0131k ki\u015fili\u011fi, onu ba\u015fbakanl\u0131\u011fa ta\u015f\u0131d\u0131.\u201d",
    "article_html": "",
    "meta_description": "Alptekin Dursuno\u011flu'na g\u00f6re, ekimden beri durulmayan Irak'ta Mustafa Kaz\u0131mi h\u00fck\u00fcmetinin kurulmas\u0131 ABD ile \u0130ran'\u0131n 'uzla\u015fmas\u0131' veya '\u00e7at\u0131\u015fmaya mola verme' karar\u0131n\u0131n...",
    "meta_lang": "tr"
}