{
    "article_id": "2045f0eb1c95c284edca0542d6eb3105.1590265743.7883162",
    "title": "\u0130\u015fte, Band\u0131rma Vapuru\u2019nun biri kad\u0131n \u00fc\u00e7\u00fc \u00e7ocuk 79 yolcusu",
    "authors": [
        "Yazarin T\u00fcm Yazilarini G\u00f6rmek \u0130\u00e7i\u0307n Tiklayin"
    ],
    "canonical_link": "https://www.haberturk.com/yazarlar/murat-bardakci/2684153-iste-bandirma-vapurunun-biri-kadin-ucu-cocuk-79-yolcusu",
    "url": "http://haberturk.com/yazarlar/murat-bardakci/2684153-iste-bandirma-vapurunun-biri-kadin-ucu-cocuk-79-yolcusu",
    "top_img": "https://im.haberturk.com/yazarlar/HTGazete/murat-bardakci-600x314.jpg?v=1539077773",
    "meta_img": "https://im.haberturk.com/yazarlar/HTGazete/murat-bardakci-600x314.jpg?v=1539077773",
    "movies": [],
    "text": "Bug\u00fcn, Mustafa Kemal Pa\u015fa\u2019n\u0131n Samsun\u2019a \u00e7\u0131k\u0131\u015f\u0131n\u0131n 101. y\u0131ld\u00f6n\u00fcm\u00fc\u2026\n\nTarihimizde bu yolculuk kadar tart\u0131\u015f\u0131lan, hakk\u0131nda de\u011fi\u015fik iddialar ortaya at\u0131lan ve farkl\u0131 \u015fekillerde de\u011ferlendirilip yorumlanmas\u0131na \u00e7al\u0131\u015f\u0131lan bir ba\u015fka seyahat yoktur!\n\nMemleketin kurtulu\u015funun, zaferin ve Cumhuriyet\u2019e uzanan yolun ba\u015flang\u0131c\u0131 olan 19 May\u0131s hem bu al\u0131\u015fkanl\u0131\u011f\u0131m\u0131z\u0131n, hem de ifrat ve tefrit \u00e2detimizin gere\u011fi olarak her sene oldu\u011fu gibi bu sene de yine ideolojik tart\u0131\u015fma mevzuu yap\u0131ld\u0131 ve merkezinde Mustafa Kemal ile Sultan Vahideddin\u2019in bulundu\u011fu kampla\u015fmay\u0131 artt\u0131rmaktan ba\u015fka i\u015fe yaramayan bir hesapla\u015fma vas\u0131tas\u0131 olarak kullan\u0131ld\u0131.\n\nSamsun yolculu\u011fu ile al\u00e2kal\u0131 hemen b\u00fct\u00fcn \u00f6nemli evrak\u0131 tek tek elden ge\u00e7irmi\u015f ve bunlar\u0131 \u015fimdiye kadar ortaya \u00e7\u0131kmam\u015f baz\u0131 belgeler ile beraber yay\u0131nlam\u0131\u015f bir ki\u015fi olarak s\u00f6yleyeyim: Mustafa Kemal Pa\u015fa\u2019n\u0131n Samsun\u2019a gidi\u015fi sadece kendi iradesi yahut Sultan Vahideddin\u2019in talimat\u0131 ile de\u011fil, devletin karar\u0131 iledir; ortada i\u015fgal alt\u0131ndaki bir memlekette en \u00fcst makamlar\u0131n m\u00fc\u015ftereken giri\u015ftikleri bir \u00e7are bulma \u00e7abas\u0131 mevcuttur, yani seyahat bir \u201cdevlet operasyonu\u201ddur!\n\nDolay\u0131s\u0131 ile, Samsun yolculu\u011funun B\u00fclent Ecevit\u2019in Rabindranath Tagore\u2019dan yapt\u0131\u011f\u0131 bir terc\u00fcmede ge\u00e7en \u201cAleve ayd\u0131nl\u0131\u011f\u0131 i\u00e7in te\u015fekk\u00fcr et ama karanl\u0131kta durarak l\u00e2mbay\u0131 tutan eli unutma!\u201d \u015feklindeki g\u00fczel tavsiye do\u011frultusunda de\u011ferlendirilmesi gerekir ama b\u00f6yle bir de\u011ferlendirmenin yap\u0131labilmesi i\u00e7in \u00f6n\u00fcm\u00fczde maalesef daha \u00e7ok uzun zaman vard\u0131r!\n\nATLARLA \u00c7IKILAN YOLCULUK\n\n\u015eimdi, yolculu\u011fun b\u00f6yle ideolojik tart\u0131\u015fma boyutuna getirilmesini bir tarafa b\u0131rakarak, Band\u0131rma Vapuru\u2019nun yolcular\u0131 bahsine d\u00f6nelim\u2026\n\nMustafa Kemal Pa\u015fa ile beraber Samsun\u2019a giden kararg\u00e2h\u0131n resm\u00ee ve tam listesi ile o g\u00fcne kadar ortaya \u00e7\u0131kmayan yaz\u0131\u015fmalardan baz\u0131lar\u0131n\u0131 \u0130ngilizler\u2019den al\u0131nan, orijinalleri K\u00e2z\u0131m Karabekir Pa\u015fa\u2019da bulunan ve \u015fimdi K\u00e2z\u0131m Karabekir M\u00fczesi\u2019nde muhafaza edilen vize evrak\u0131na dayanarak 1998\u2019de \u201c\u015eahbaba\u201dda yay\u0131nlam\u0131\u015ft\u0131m. Bu belgelere g\u00f6re Mustafa Kemal\u2019in heyetinde 23 subay ve memur ile 25 astsubay, erba\u015f ve er mevcuttu; heyete dahil olmayan Refet Bey yani sonraki senelerin Refet Pa\u015fa\u2019s\u0131 i\u00e7in ayr\u0131ca vize al\u0131nm\u0131\u015ft\u0131. Band\u0131rma Vapuru\u2019nun m\u00fcrettebat\u0131 da 25 ki\u015fi idi ve vapurda yolcular\u0131n d\u0131\u015f\u0131nda \u00fc\u00e7, elimizdeki vize evrak\u0131na g\u00f6re alt\u0131 ama Pa\u015fa ile beraber Anadolu\u2019ya ge\u00e7en Refet Bey\u2019in, yani General Refet Bele\u2019nin ifadesine g\u00f6re 18 adet at bulunuyordu.\n\nB\u0130L\u0130NMEYEN B\u0130R A\u0130LE\u2026\n\nBand\u0131rma Vapuru\u2019nda Mustafa Kemal Pa\u015fa ve arkada\u015flar\u0131 ile beraber Samsun\u2019a giden fakat gemideki mevcudiyetleri pek bilinmeyen ve bahisleri \u015fimdiye kadar sadece tek bir yay\u0131nda ge\u00e7en d\u00f6rt ki\u015filik bir ba\u015fka yolcu grubu daha vard\u0131: Piyade Y\u00fczba\u015f\u0131 Tokatl\u0131 Vasfi Efendi\u2019nin, yani sonraki senelerin milletvekili Mustafa Vasfi S\u00fcsoy\u2019un e\u015fi, iki k\u0131z\u0131 ve o\u011flu\u2026\n\nBu me\u00e7hul d\u00f6rt yolcuyu gazeteci \u00d6nay Y\u0131lmaz ortaya \u00e7\u0131kartm\u0131\u015f, Mustafa Vasfi S\u00fcsoy\u2019un k\u0131z\u0131 ve Band\u0131rma yolcular\u0131ndan olan 1988\u2019de vefat eden Nefise S\u00fcsoy\u2019un daha \u00f6nceden anlatt\u0131klar\u0131n\u0131 2008\u2019de yay\u0131nlam\u0131\u015ft\u0131. Nefise S\u00fcsoy, ailesini \u0130stanbul\u2019da b\u0131rakamayan ve Samsun \u00fczerinden memleketi olan Tokat\u2019a g\u00f6ndermek isteyen babas\u0131n\u0131n, ailesini vapura bindirebilmek i\u00e7in Mustafa Kemal Pa\u015fa\u2019dan izin ald\u0131\u011f\u0131n\u0131 s\u00f6yl\u00fcyor ve yolculu\u011fu \u015f\u00f6yle anlat\u0131yordu:\n\n\u201c16 May\u0131s g\u00fcn\u00fc babam bizi e\u015fyalar\u0131m\u0131zla bir mavnaya bindirdi. \u00dc\u00e7 karde\u015f, annem, babam, hep birlikte Band\u0131rma Vapuru\u2019na bindik. 11 ya\u015f\u0131ndayd\u0131m. \u00c7ocuk oldu\u011fumuz i\u00e7in pek vaziyeti anlam\u0131yorum.\n\nTabii, zor durumda gelinmi\u015f. Band\u0131rma Vapuru k\u00fc\u00e7\u00fck, gece devaml\u0131 f\u0131rt\u0131na \u00e7\u0131k\u0131yor. Annemin dedi\u011fine g\u00f6re \u00e7at\u0131r-\u00e7utur ediyormu\u015f. Vapur batt\u0131 batacak, o \u015fekilde d\u00f6rt ki\u015filik bir kamarada idik. Annemle k\u00fc\u00e7\u00fck karde\u015fim a\u015fa\u011f\u0131da, b\u00fcy\u00fck karde\u015fimle ben de \u00fcst yatakta yat\u0131yorduk.\n\nBa\u015f\u0131m\u0131z\u0131 hi\u00e7 kald\u0131ram\u0131yorduk. Yatt\u0131\u011f\u0131m\u0131z yerde yiyor, yatt\u0131\u011f\u0131m\u0131z yerde uyuyorduk. Vapur o kadar \u00e7at\u0131rd\u0131yor ki, \u015f\u00f6yle ayr\u0131ld\u0131 ayr\u0131lacak gibi. \u00dc\u00e7 g\u00fcn \u00fc\u00e7 gece denizde \u00e7alkaland\u0131ktan sonra Samsun\u2019a \u00e7\u0131kt\u0131k. Karadeniz Otel\u2019e yerle\u015ftik. Samsun\u2019da \u00fc\u00e7 gece kald\u0131k. Sonra bizi Tokat\u2019a g\u00f6nderdiler. Babam, Atat\u00fcrk\u2019le Samsun\u2019da kald\u0131\u201d.\n\nGEN\u00c7 B\u0130R \u0130DAREC\u0130 DE VARDI\u2026\n\nYolcular aras\u0131nda bir de idareci bulunuyordu: Sinop Mutasarr\u0131fl\u0131\u011f\u0131\u2019na tayin edilen Mazhar Tevfik Bey o s\u0131rada yola \u00e7\u0131kmaya haz\u0131rlanan Mustafa Kemal Pa\u015fa\u2019dan Band\u0131rma Vapuru\u2019na kendisini de almas\u0131n\u0131 rica etmi\u015f ve Pa\u015fa\u2019n\u0131n ricay\u0131 kabul etmesi \u00fczerine Sinop\u2019a kadar m\u00fcfetti\u015flik kararg\u00e2h\u0131 ile beraber gitmi\u015fti.\n\nMazhar Tevfik Bey seneler sonra, 3 \u015eubat 1930\u2019da Cumhurba\u015fkanl\u0131\u011f\u0131\u2019na hem eski hem de yeni harflerle iki mektup g\u00f6ndermi\u015fti ve mektuplar \u201cBendeniz 335\u2019te \u00dcsk\u00fcdar Polis M\u00fcd\u00fcr\u00fc iken memuriyetimin l\u00e2\u011fv\u0131 \u00fczerine Sinop Mutasarr\u0131fl\u0131\u011f\u0131\u2019na tayin edilmi\u015ftim. O s\u0131rada Reisicumhur Gazi Mustafa Kemal Hazretleri \u00dc\u00e7\u00fcnc\u00fc Ordu M\u00fcfetti\u015fi s\u0131fatiyle Anadolu\u2019ya az\u00eemete (gidi\u015fe) haz\u0131rlanm\u0131\u015ft\u0131, m\u00fc\u015far\u00fcnileyh hazretlerine m\u00fcracaat ederek beni beraberlerinde g\u00f6t\u00fcrmelerini rica ettim, lutfen kabul buyurdular. 335 May\u0131s\u2019\u0131n\u0131n 16. cuma g\u00fcn\u00fc saat 16\u2019da Band\u0131rma Vapuru\u2019yla ve heyet-i mahsusalar\u0131 ile birlikte \u0130stanbul\u2019dan hareket ettik, bizi Malta\u2019ya sevketmek \u00fczere takibe \u00e7\u0131kan \u0130ngiliz ganbotu yeti\u015fmeden beni Sinop\u2019a \u00e7\u0131kard\u0131lar, kendileri de Samsun\u2019a \u00e7\u0131kt\u0131lar\u2026\u201d diye ba\u015fl\u0131yordu\u2026\n\nS\u00f6zkonusu mektuplar bug\u00fcn Cumhurba\u015fkanl\u0131\u011f\u0131 Ar\u015fivi\u2019nde, 01019712-43 ve 01019712-48 numaralarda muhafaza ediliyor. Mazhar Tevfik Bey daha sonra Kuv\u00e2-y\u0131 Milliye i\u00e7in yapt\u0131\u011f\u0131 faaliyetler y\u00fcz\u00fcnden Damad Ferid H\u00fck\u00fcmeti taraf\u0131ndan vazifesinden azledildi\u011fini yaz\u0131yor, bir ara reji idaresinde \u00e7al\u0131\u015ft\u0131\u011f\u0131n\u0131, ard\u0131ndan h\u00e2kimlik yapt\u0131\u011f\u0131n\u0131, mektubu yazd\u0131\u011f\u0131 s\u0131rada da Urfa Cumhuriyet Savc\u0131s\u0131 oldu\u011funu s\u00f6yl\u00fcyor ve Gazi taraf\u0131ndan kabul edilmesi ricas\u0131nda bulunuyordu.\n\nCumhurba\u015fkanl\u0131\u011f\u0131 Genel Sekreterli\u011fi, Mazhar Tevfik Bey\u2019e 6 \u015eubat 1930\u2019da g\u00f6nderdi\u011fi cevapta \u201cGazi\u2019nin me\u015fguliyetlerinin \u00e7oklu\u011fu sebebiyle kendisini kabul edemeyece\u011fini ama sel\u00e2mlar\u0131n\u0131 g\u00f6nderdi\u011fini\u201d yazm\u0131\u015ft\u0131\u2026\n\n\u0130\u015eTE, SAMSUN YOLCULARININ L\u0130STES\u0130\u2026\n\nB\u00fct\u00fcn bu belgelerin ve hat\u0131ralar\u0131n \u0131\u015f\u0131\u011f\u0131nda, \u0130stanbul\u2019dan 16 May\u0131s 1919 g\u00fcn\u00fc saat 16.30\u2019da demir alan Band\u0131rma Vapuru ile Samsun\u2019a gidenlerin be\u015f grupta m\u00fctal\u00e2a edilmeleri gerekir:\n\n1. Mustafa Kemal Pa\u015fa ile m\u00fcfetti\u015flik heyetinin asker ve sivil mensuplar\u0131: 23 ki\u015fi. Kararg\u00e2h listesi ile al\u00e2kal\u0131 belgeler \u0130stanbul\u2019da, K\u00e2z\u0131m Karabekir M\u00fczesi\u2019ndedir.\n\n2. Astsubay, er ve erba\u015flar: 25 ki\u015fi. Bu liste de K\u00e2z\u0131m Karabekir M\u00fczesi\u2019nde bulunmaktad\u0131r.\n\n3. Sivas\u2019taki \u00dc\u00e7\u00fcnc\u00fc Kolordu\u2019nun ba\u015f\u0131na komutan olarak g\u00f6nderilen Refet Bey (Bele): 1 ki\u015fi. Sonraki senelerin Refet Pa\u015fa\u2019s\u0131n\u0131n Band\u0131rma Vapuru\u2019na binebilmek i\u00e7in \u0130ngiliz makamlar\u0131ndan ald\u0131\u011f\u0131 vize yine K\u00e2z\u0131m Karabekir M\u00fczesi\u2019ndedir.\n\n4. Band\u0131rma\u2019n\u0131n m\u00fcrettebat\u0131: 25 ki\u015fi. M\u00fcrettebat listesi, Denizyollar\u0131 \u0130\u015fletmesi M\u00fcd\u00fcr\u00fc Sadettin Bey\u2019in 6 A\u011fustos 1933\u2019te Halkevi Reisi Nafi \u00c2tuf Bey\u2019e Band\u0131rma Vapuru hakk\u0131nda g\u00f6nderdi\u011fi ve bug\u00fcn Cumhuriyet Ar\u015fivleri\u2019nde 490-1-0-0/1199-203; 54 ve 55 numarada bulunan resm\u00ee yaz\u0131da yeralmaktad\u0131r.\n\n5. M\u00fcfetti\u015flik heyetinin, di\u011fer askerlerin ve m\u00fcrettebat\u0131n haricindeki siviller: 5 ki\u015fi.\n\nSamsun\u2019a giden bu be\u015f grup yolcu, bug\u00fcn elimizde bulunan belgeler \u00e7er\u00e7evesinde Mustafa Kemal Pa\u015fa dahil, 79 ki\u015fidir:\n\nI. Mustafa Kemal Pa\u015fa ile m\u00fcfetti\u015flik heyetinin asker ve sivil mensuplar\u0131.\n\n1. Dokuzuncu Ordu K\u0131t\u2019alar\u0131 M\u00fcfetti\u015fi Mirliva Mustafa Kemal Pa\u015fa.\n\n2. Erk\u00e2n\u0131harbiye Reisi Miralay K\u00e2z\u0131m Bey (Dirik).\n\n3. S\u0131hhiye M\u00fcfetti\u015fi Miralay \u0130brahim Tali Bey (\u00d6ng\u00f6ren).\n\n4. Erk\u00e2n\u0131harbiye Kaymakam\u0131 (Ay\u0131c\u0131) Arif Bey.\n\n5. Erk\u00e2n\u0131harbiye Binba\u015f\u0131 H\u00fcsrev Bey (Gerede).\n\n6. Top\u00e7u M\u00fcfetti\u015fi Binba\u015f\u0131 Kemal Bey (Do\u011fan).\n\n7. S\u0131hhiye M\u00fcfetti\u015f Muavini Binba\u015f\u0131 Refik Bey (Saydam).\n\n8. Yaver Piyade Y\u00fczba\u015f\u0131 Cevad Abbas Efendi (G\u00fcrer).\n\n9. Piyade Y\u00fczba\u015f\u0131 Mustafa Vasfi Efendi (S\u00fcsoy).\n\n10. Piyade Y\u00fczba\u015f\u0131 Ali \u015eevket Efendi (\u00d6ndersev).\n\n11. Piyade Y\u00fczba\u015f\u0131 M\u00fcmtaz Efendi (Tunay).\n\n12. Piyade Y\u00fczba\u015f\u0131 \u0130smail Hakk\u0131 Efendi (Ede).\n\n13. Tabip Y\u00fczba\u015f\u0131 Beh\u00e7et Efendi (Feyzio\u011flu).\n\n14. Piyade M\u00fcl\u00e2z\u0131m-\u0131 Evvel Hayati Efendi.\n\n15. Piyade M\u00fcl\u00e2z\u0131m-\u0131 Evvel Arif Hikmet Efendi (Ger\u00e7ek\u00e7i).\n\n16. Yaver Top\u00e7u M\u00fcl\u00e2z\u0131m-\u0131 Sani Muzaffer Efendi (K\u0131l\u0131\u00e7).\n\n17. M\u00fcl\u00e2z\u0131m-\u0131 Evvel Abdullah Efendi (Kunt).\n\n18. M\u00fc\u015favir-i Adl\u00ee Ali R\u0131za Bey.\n\n19. Tabur Hesap Memuru Rahmi Efendi.\n\n20. Tabur Hesap Memuru Ahmed Nuri Efendi.\n\n21. S\u0131n\u0131f-\u0131 Sani Faik Efendi (Aybars).\n\n22. Zabit Vekili Tahir Efendi.\n\n23. S\u0131n\u0131f-\u0131 Rab\u00ee\u2019 Memduh Efendi (Atasev).\n\n\n\nII. \u00dc\u00e7\u00fcnc\u00fc Kolordu Kumandan\u0131:\n\n24. Miralay Refet Bey (Bele).\n\n\n\nIII. Astsubay, erba\u015f ve erler:\n\n25. K\u0131demli \u00c7avu\u015f Osman Nuri o\u011flu Ali Faik Efendi.\n\n26. K\u0131demsiz \u00c7avu\u015f \u0130brahim \u0130zzet o\u011flu At\u0131f.\n\n27. \u00c7avu\u015f Ali o\u011flu Musa (Ayd\u0131nl\u0131).\n\n28. \u00c7avu\u015f Mustafa o\u011flu Kemal (Konyal\u0131).\n\n29. \u00c7avu\u015f Kemal o\u011flu Mustafa (Konyal\u0131).\n\n30. Onba\u015f\u0131 Tevfik o\u011flu Adem (\u00c7atalcal\u0131).\n\n31. Onba\u015f\u0131 Ali o\u011flu R\u0131fat (Sivasl\u0131).\n\n32. Onba\u015f\u0131 R\u0131fat o\u011flu Ali (Sivasl\u0131).\n\n33. Nefer H\u00fcseyin o\u011flu Mehmed (Sincanl\u0131).\n\n34. Nefer Ahmed o\u011flu Emin (Sincanl\u0131).\n\n35. Nefer Mustafa o\u011flu \u0130smail Sincanl\u0131).\n\n36. Nefer \u0130brahim o\u011flu \u00d6mer (Sincanl\u0131).\n\n37. Nefer Kerim o\u011flu Mehmed (Alanyal\u0131).\n\n38. Nefer Hasan o\u011flu Ulvan (Sungurlulu).\n\n39. Nefer Mehmed o\u011flu Mehmed (Geredeli).\n\n40. Nefer Mehmed o\u011flu Hasan (Kad\u0131k\u00f6yl\u00fc).\n\n41. Nefer Mehmed o\u011flu Durmu\u015f (Mudurnulu).\n\n42. Nefer Mehmed o\u011flu Ali (Geyveli).\n\n43. Nefer Abdullah o\u011flu Musa (Divrikli).\n\n44. Nefer Abdullah o\u011flu Mehmed (Tokatl\u0131).\n\n45. Nefer \u015eakir o\u011flu Nuri (Geredeli).\n\n46. Nefer Hasan o\u011flu H\u00fcseyin (Akhisarl\u0131).\n\n47. Nefer Bekir o\u011flu Mahmud (Yenihanl\u0131).\n\n48. Nefer \u0130hsan o\u011flu Mehmed L\u00fctfi (\u00dcsk\u00fcdarl\u0131).\n\n49. Nefer Abdullah o\u011flu Ali (\u0130zmirli).\n\n\n\nIV. Band\u0131rma\u2019n\u0131n m\u00fcrettebat\u0131:\n\n50. Kaptan Kayserili \u0130smail Hakk\u0131 Bey (Durusu).\n\n51. \u0130kinci kaptan \u00dcsk\u00fcdarl\u0131 Tahsin Bey.\n\n52. K\u00e2tip \u0130smail Bey.\n\n53. G\u00fcverte lostromosu Hasan Reis.\n\n54. Serd\u00fcmen Temel \u015e\u00fckr\u00fc Efendi.\n\n55. Serd\u00fcmen Basri Ali Efendi.\n\n56. Ambarc\u0131 Ahmet Hasan Efendi.\n\n57. Ambarc\u0131 Maksut S\u00fcleyman Efendi.\n\n58. Tayfa Cemil S\u00fcleyman Efendi.\n\n59. Tayfa Rahmi H\u00fcseyin Efendi.\n\n60. Tayfa Temel Mesut Efendi.\n\n61. Ba\u015fmakinist Hac\u0131 S\u00fcleyman Bey.\n\n62. \u0130kinci makinist S\u00fcleyman Bey.\n\n63. Vin\u00e7\u00e7i Osman Emin Efendi.\n\n64. Vin\u00e7\u00e7i Galip Ali Efendi.\n\n65. Ate\u015f\u00e7i Halil Yusuf Efendi.\n\n66. Ate\u015f\u00e7i Mansur Arif Efendi.\n\n67. Ate\u015f\u00e7i Bahri Mehmed Efendi.\n\n68. K\u00f6m\u00fcrc\u00fc Mehmed Hasan Efendi.\n\n69. K\u00f6m\u00fcrc\u00fc Mehmed Ali Efendi.\n\n70. Birinci kamarot Tevfik Muharrem Efendi (Ulusu).\n\n71. \u0130kinci kamarot Mehmed \u0130brahim Efendi.\n\n72. Muavin kamarot Ahmet Muhtar Efendi.\n\n73. Kamarot yama\u011f\u0131 Halit Mustafa Efendi.\n\n74. A\u015f\u00e7\u0131 Hac\u0131 Hamdi Osman Efendi.\n\n\n\nV. M\u00fcfetti\u015flik heyetinin, di\u011fer askerlerin ve m\u00fcrettebat\u0131n haricindeki siviller:\n\n75. Sinop Mutasarr\u0131f\u0131 Mazhar Tevfik Bey.\n\n76. Piyade Y\u00fczba\u015f\u0131 Mustafa Vasfi Efendi\u2019nin e\u015fi Aliye Han\u0131m.\n\n77. K\u0131z\u0131 Nefise.\n\n78. O\u011flu Mithat.\n\n79. O\u011flu Salih.\n\nBand\u0131rma Vapuru\u2019nun yolcular\u0131, tesbit edebildi\u011fi kadar\u0131 ile i\u015fte bu 79 ki\u015fidir ama \u015fimdilik bilemedi\u011fimiz ba\u015fka yolcular\u0131n mevcut bulunmalar\u0131 ihtimali de mevcuttur. Dolay\u0131s\u0131 ile Samsun yolcular\u0131n\u0131n kesin say\u0131s\u0131n\u0131 belirleyebilmek, yolculu\u011fun \u00fczerinden bir as\u0131r ge\u00e7mi\u015f olmas\u0131na ra\u011fmen h\u00e2l\u00e2 zordur ve verdi\u011fim listenin eksik olabilmesi ihtimali g\u00f6z\u00f6n\u00fcnde bulundurulmal\u0131d\u0131r.",
    "keywords": [
        "79",
        "nefer",
        "yolcusu",
        "kemal",
        "bey",
        "kad\u0131n",
        "o\u011flu",
        "vapurunun",
        "mustafa",
        "ve",
        "bir",
        "ile",
        "i\u0307\u015fte",
        "band\u0131rma",
        "efendi",
        "\u00fc\u00e7\u00fc",
        "\u00e7ocuk",
        "biri",
        "mehmed"
    ],
    "meta_keywords": [
        ""
    ],
    "publish_date": {
        "$date": 1589874740000
    },
    "summary": "Bug\u00fcn, Mustafa Kemal Pa\u015fa\u2019n\u0131n Samsun\u2019a \u00e7\u0131k\u0131\u015f\u0131n\u0131n 101. y\u0131ld\u00f6n\u00fcm\u00fc\u2026Tarihimizde bu yolculuk kadar tart\u0131\u015f\u0131lan, hakk\u0131nda de\u011fi\u015fik iddialar ortaya at\u0131lan ve farkl\u0131 \u015fekillerde de\u011ferlendirilip yorumlanmas\u0131na \u00e7al\u0131\u015f\u0131lan bir ba\u015fka seyahat yoktur!\nBu belgelere g\u00f6re Mustafa Kemal\u2019in heyetinde 23 subay ve memur ile 25 astsubay, erba\u015f ve er mevcuttu; heyete dahil olmayan Refet Bey yani sonraki senelerin Refet Pa\u015fa\u2019s\u0131 i\u00e7in ayr\u0131ca vize al\u0131nm\u0131\u015ft\u0131.\nBand\u0131rma Vapuru\u2019nun m\u00fcrettebat\u0131 da 25 ki\u015fi idi ve vapurda yolcular\u0131n d\u0131\u015f\u0131nda \u00fc\u00e7, elimizdeki vize evrak\u0131na g\u00f6re alt\u0131 ama Pa\u015fa ile beraber Anadolu\u2019ya ge\u00e7en Refet Bey\u2019in, yani General Refet Bele\u2019nin ifadesine g\u00f6re 18 adet at bulunuyordu.\nNefise S\u00fcsoy, ailesini \u0130stanbul\u2019da b\u0131rakamayan ve Samsun \u00fczerinden memleketi olan Tokat\u2019a g\u00f6ndermek isteyen babas\u0131n\u0131n, ailesini vapura bindirebilmek i\u00e7in Mustafa Kemal Pa\u015fa\u2019dan izin ald\u0131\u011f\u0131n\u0131 s\u00f6yl\u00fcyor ve yolculu\u011fu \u015f\u00f6yle anlat\u0131yordu:\u201c16 May\u0131s g\u00fcn\u00fc babam bizi e\u015fyalar\u0131m\u0131zla bir mavnaya bindirdi.\n\u00dc\u00e7 karde\u015f, annem, babam, hep birlikte Band\u0131rma Vapuru\u2019na bindik.\nBand\u0131rma Vapuru k\u00fc\u00e7\u00fck, gece devaml\u0131 f\u0131rt\u0131na \u00e7\u0131k\u0131yor.\nVapur batt\u0131 batacak, o \u015fekilde d\u00f6rt ki\u015filik bir kamarada idik.\nAnnemle k\u00fc\u00e7\u00fck karde\u015fim a\u015fa\u011f\u0131da, b\u00fcy\u00fck karde\u015fimle ben de \u00fcst yatakta yat\u0131yorduk.\nVapur o kadar \u00e7at\u0131rd\u0131yor ki, \u015f\u00f6yle ayr\u0131ld\u0131 ayr\u0131lacak gibi.\nO s\u0131rada Reisicumhur Gazi Mustafa Kemal Hazretleri \u00dc\u00e7\u00fcnc\u00fc Ordu M\u00fcfetti\u015fi s\u0131fatiyle Anadolu\u2019ya az\u00eemete (gidi\u015fe) haz\u0131rlanm\u0131\u015ft\u0131, m\u00fc\u015far\u00fcnileyh hazretlerine m\u00fcracaat ederek beni beraberlerinde g\u00f6t\u00fcrmelerini rica ettim, lutfen kabul buyurdular.\nMustafa Kemal Pa\u015fa ile m\u00fcfetti\u015flik heyetinin asker ve sivil mensuplar\u0131: 23 ki\u015fi.\nKararg\u00e2h listesi ile al\u00e2kal\u0131 belgeler \u0130stanbul\u2019da, K\u00e2z\u0131m Karabekir M\u00fczesi\u2019ndedir.\nSivas\u2019taki \u00dc\u00e7\u00fcnc\u00fc Kolordu\u2019nun ba\u015f\u0131na komutan olarak g\u00f6nderilen Refet Bey (Bele): 1 ki\u015fi.\nSonraki senelerin Refet Pa\u015fa\u2019s\u0131n\u0131n Band\u0131rma Vapuru\u2019na binebilmek i\u00e7in \u0130ngiliz makamlar\u0131ndan ald\u0131\u011f\u0131 vize yine K\u00e2z\u0131m Karabekir M\u00fczesi\u2019ndedir.\nM\u00fcrettebat listesi, Denizyollar\u0131 \u0130\u015fletmesi M\u00fcd\u00fcr\u00fc Sadettin Bey\u2019in 6 A\u011fustos 1933\u2019te Halkevi Reisi Nafi \u00c2tuf Bey\u2019e Band\u0131rma Vapuru hakk\u0131nda g\u00f6nderdi\u011fi ve bug\u00fcn Cumhuriyet Ar\u015fivleri\u2019nde 490-1-0-0/1199-203; 54 ve 55 numarada bulunan resm\u00ee yaz\u0131da yeralmaktad\u0131r.\nM\u00fcfetti\u015flik heyetinin, di\u011fer askerlerin ve m\u00fcrettebat\u0131n haricindeki siviller: 5 ki\u015fi.\nSamsun\u2019a giden bu be\u015f grup yolcu, bug\u00fcn elimizde bulunan belgeler \u00e7er\u00e7evesinde Mustafa Kemal Pa\u015fa dahil, 79 ki\u015fidir:I. Mustafa Kemal Pa\u015fa ile m\u00fcfetti\u015flik heyetinin asker ve sivil mensuplar\u0131.\nDokuzuncu Ordu K\u0131t\u2019alar\u0131 M\u00fcfetti\u015fi Mirliva Mustafa Kemal Pa\u015fa.\nTop\u00e7u M\u00fcfetti\u015fi Binba\u015f\u0131 Kemal Bey (Do\u011fan).\nPiyade Y\u00fczba\u015f\u0131 Mustafa Vasfi Efendi (S\u00fcsoy).\nK\u0131demli \u00c7avu\u015f Osman Nuri o\u011flu Ali Faik Efendi.\n\u00c7avu\u015f Mustafa o\u011flu Kemal (Konyal\u0131).\n\u00c7avu\u015f Kemal o\u011flu Mustafa (Konyal\u0131).\nNefer H\u00fcseyin o\u011flu Mehmed (Sincanl\u0131).\nNefer Ahmed o\u011flu Emin (Sincanl\u0131).\nNefer Mustafa o\u011flu \u0130smail Sincanl\u0131).\nNefer \u0130brahim o\u011flu \u00d6mer (Sincanl\u0131).\nNefer Kerim o\u011flu Mehmed (Alanyal\u0131).\nNefer Hasan o\u011flu Ulvan (Sungurlulu).\nNefer Mehmed o\u011flu Mehmed (Geredeli).\nNefer Mehmed o\u011flu Hasan (Kad\u0131k\u00f6yl\u00fc).\nNefer Mehmed o\u011flu Durmu\u015f (Mudurnulu).\nNefer Mehmed o\u011flu Ali (Geyveli).\nNefer Abdullah o\u011flu Musa (Divrikli).\nNefer Abdullah o\u011flu Mehmed (Tokatl\u0131).\nNefer \u015eakir o\u011flu Nuri (Geredeli).\nNefer Hasan o\u011flu H\u00fcseyin (Akhisarl\u0131).\nNefer Bekir o\u011flu Mahmud (Yenihanl\u0131).\nNefer \u0130hsan o\u011flu Mehmed L\u00fctfi (\u00dcsk\u00fcdarl\u0131).\nNefer Abdullah o\u011flu Ali (\u0130zmirli).\nAte\u015f\u00e7i Bahri Mehmed Efendi.\nK\u00f6m\u00fcrc\u00fc Mehmed Hasan Efendi.\nK\u00f6m\u00fcrc\u00fc Mehmed Ali Efendi.\n\u0130kinci kamarot Mehmed \u0130brahim Efendi.\nKamarot yama\u011f\u0131 Halit Mustafa Efendi.\nV. M\u00fcfetti\u015flik heyetinin, di\u011fer askerlerin ve m\u00fcrettebat\u0131n haricindeki siviller:75.\nO\u011flu Mithat.\nO\u011flu Salih.\nBand\u0131rma Vapuru\u2019nun yolcular\u0131, tesbit edebildi\u011fi kadar\u0131 ile i\u015fte bu 79 ki\u015fidir ama \u015fimdilik bilemedi\u011fimiz ba\u015fka yolcular\u0131n mevcut bulunmalar\u0131 ihtimali de mevcuttur.\nDolay\u0131s\u0131 ile Samsun yolcular\u0131n\u0131n kesin say\u0131s\u0131n\u0131 belirleyebilmek, yolculu\u011fun \u00fczerinden bir as\u0131r ge\u00e7mi\u015f olmas\u0131na ra\u011fmen h\u00e2l\u00e2 zordur ve verdi\u011fim listenin eksik olabilmesi ihtimali g\u00f6z\u00f6n\u00fcnde bulundurulmal\u0131d\u0131r.",
    "article_html": "",
    "meta_description": "Bug\u00fcn, Mustafa Kemal Pa\u015fa'n\u0131n Samsun'a \u00e7\u0131k\u0131\u015f\u0131n\u0131n 101. y\u0131ld\u00f6n\u00fcm\u00fc...\nTarihimizde bu yolculuk kadar tart\u0131\u015f\u0131lan, hakk\u0131nda de\u011fi\u015fik iddialar ortaya at\u0131lan ve farkl\u0131 \u015fekillerde de\u011ferlendirilip yorumlanmas\u0131na \u00e7al\u0131\u015f\u0131lan bir ba\u015fka seyahat yoktur!\nMemleketin kurtulu\u015funun, zaferin ve Cumhuriyet'e uzanan yolun ba\u015flang\u0131c\u0131 olan 19 May\u0131s hem bu al\u0131\u015fkanl\u0131\u011f\u0131m\u0131z\u0131n, hem de ifrat ve tefrit \u00e2detimizin gere\u011fi olarak her sene oldu\u011fu gibi bu sene de yine ideolojik tart\u0131\u015fma mevzuu yap\u0131ld\u0131 ve merkezinde Mustafa Kemal ile Sultan Vahideddin'in bulundu\u011fu kampla\u015fmay\u0131 artt\u0131rmaktan ba\u015fka i\u015fe yaramayan bir hesapla\u015fma vas\u0131tas\u0131 olarak kullan\u0131ld\u0131.\nSamsun yolculu\u011fu ile al\u00e2kal\u0131...",
    "meta_lang": "tr"
}