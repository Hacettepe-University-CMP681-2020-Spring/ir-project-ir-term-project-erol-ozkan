{
    "article_id": "f78bcb390612f61163d5e275fb65f925.1590265772.293863",
    "title": "K\u0131van\u00e7 Tatl\u0131tu\u011f'un dedesi denilen \u015fair",
    "authors": [],
    "canonical_link": "https://www.haberturk.com/kivanc-tatlitug-un-dedesi-denilen-sair-2687759",
    "url": "http://haberturk.com/kivanc-tatlitug-un-dedesi-denilen-sair-2687759",
    "top_img": "https://im.haberturk.com/2020/05/22/ver1590242274/2687759_1200x627.jpg",
    "meta_img": "https://im.haberturk.com/2020/05/22/ver1590242274/2687759_1200x627.jpg",
    "movies": [],
    "text": "Mehmet \u00c7al\u0131\u015fkan mcaliskan@cyh.com.tr\n\nRecaizade Mahmud Ekrem, K\u0131van\u00e7 Tatl\u0131tu\u011f'un dedesi mi?\n\nBu iddiada bulunan Ahmet Fazl\u0131, Recaizade Mahmud Ekrem'in, anne taraf\u0131ndan K\u0131van\u00e7 Tatl\u0131tu\u011f'un dedesi oldu\u011funu dile getirdi.\n\nGer\u00e7ekten \u00f6yle mi?\n\nDe\u011fil. Her ne kadar K\u0131van\u00e7 Tatl\u0131tu\u011f, fiziki olarak benzese de Recaizade Mahmud Ekrem ile hi\u00e7bir akrabal\u0131k ili\u015fkisi bulunmuyor.\n\nRecaizade Mahmud Ekrem,1 Mart 1847'de do\u011fdu.\n\nBabas\u0131 Takvimhane Naz\u0131r\u0131 Recai Efendi'den S\u00fcryanice ve Fars\u00e7a \u00f6\u011frenen Recaizade Mahmud Ekrem, \u00f6\u011frenim hayat\u0131ndan sonra 1862'de Hariciye Nezareti Mektubi Kalemi'nde memurlu\u011fa ba\u015flad\u0131.\n\nRecaizade Mahmud Ekrem, daha sonra Tanzimat ve Nafia dairelerinde ba\u015f muavinlik, \u015eura-y\u0131 Devlet \u00fcyeli\u011fi, Mekteb-i M\u00fclkiye ile Galatasaray Sultanisi'nde \u00f6\u011fretmenlik, Evkaf ve Maarif Naz\u0131rl\u0131\u011f\u0131 ve Meclis-i \u00c2y\u00e2n \u00fcyeli\u011fi yapt\u0131.\n\nResmi g\u00f6revle Trablusgarp'a g\u00f6nderilen Recaizade Mahmud Ekrem, 1908'de 2'nci Me\u015frutiyet'in ilan edilmesinden sonra kurulan Kamil Pa\u015fa kabinesinde Maarif Naz\u0131r\u0131 oldu.\n\nNam\u0131k Kemal ile tan\u0131\u015fmas\u0131n\u0131n ard\u0131ndan edebiyat \u00e7evresine giren Recaizade Mahmud Ekrem, e\u015fi G\u00fczide Han\u0131m'dan do\u011fan o\u011fullar\u0131 Emced, Nijad ve Erc\u00fcment'in erken ya\u015flarda \u00f6lmelerinden duydu\u011fu ac\u0131y\u0131 dile getirdi\u011fi \u015fiirleriyle daha \u00e7ok karamsar duygular \u00e7er\u00e7evesinde a\u015fk ve \u00f6l\u00fcm temalar\u0131n\u0131 i\u015fledi. Eski edebiyat\u0131 savunan Muallim Naci ile girdi\u011fi edebiyat tart\u0131\u015fmalar\u0131yla Edebiyat-\u0131 Cedide ak\u0131m\u0131n\u0131n do\u011fmas\u0131na zemin haz\u0131rlayan Recaizade Mahmud Ekrem, ba\u015fta Tevfik Fikret olmak \u00fczere d\u00f6neminin gen\u00e7 \u015fair ve edebiyat\u00e7\u0131lar\u0131n\u0131 \u00e7evresinde toplad\u0131.\n\nB\u00f6ylelikle Recaizade Mahmud Ekrem, Tanzimat ve Bat\u0131 d\u00fc\u015f\u00fcncesinin yeni ku\u015fa\u011fa benimsetilmesinde \u00f6nemli rol oynad\u0131.\n\nSanatta g\u00fczellik ilkesine ba\u011fl\u0131 kalan Recaizade Mahmud Ekrem, 'Sanat sanat i\u00e7indir' anlay\u0131\u015f\u0131n\u0131 savunurken do\u011faya d\u00f6n\u00fck, insan\u0131 do\u011fa i\u00e7inde ele alan \u015fiirler de yazd\u0131. \u00d6mr\u00fc boyunca eski - yeni edebiyat tart\u0131\u015fmalar\u0131n\u0131n merkezinde yer alan Recaizade Mahmud Ekrem'in tek roman\u0131 olan, ailesinin paras\u0131n\u0131 zevk ve e\u011flencesine harcayanlar\u0131 ele\u015ftirdi\u011fi 'Araba Sevdas\u0131', T\u00fcrk edebiyat\u0131nda realizmin ilk \u00f6rneklerinden say\u0131l\u0131yor.\n\nRecaizade Mahmud Ekrem, 31 Ocak 1914'te 66 ya\u015f\u0131ndayken vefat etti.\n\n\u00d6l\u00fcm\u00fc nedeniyle okullar\u0131n tatil edildi\u011fi Recaizade Mahmud Ekrem, b\u00fcy\u00fck bir cenaze t\u00f6reniyle K\u00fc\u00e7\u00fcksu Mezarl\u0131\u011f\u0131'nda o\u011flu Nijad'\u0131n kabrinin yan\u0131na defnedildi.\n\nESERLER\u0130\n\n* Na\u011fme-i Seher\n\n* Zemzeme\n\n* Tefekk\u00fcr\n\n* Pejm\u00fcrde\n\n* Talim-i Edebiyat\n\n* Nijad Ekrem\n\n* Nefrin\n\n* Takdir-i Elhan\n\n* Takrizat\n\n* Zemzeme\n\n* Kudemadan Birka\u00e7 \u015eair\n\n* Araba Sevdas\u0131\n\n* Saime\n\n* Muhsin Bey Yahut \u015eairli\u011fin Hazin Bir Neticesi\n\n* \u015eemsa\n\nT\u0130YATRO OYUNLARI\n\n* Afife Anjelik\n\n* Atala Yahut Amerikan Vah\u015fileri\n\n* Vuslat Yahut S\u00fcreksiz Sevin\u00e7\n\n* G\u00f6rev \u00c7a\u011fr\u0131s\u0131\n\n* \u00c7ok Bilen \u00c7ok Yan\u0131l\u0131r\n\n* Muhsin Bey\n\nAH N\u0130JAD\n\nHasret beni cay\u0131r cay\u0131r yakarken\n\nBedenimde buzdan bir el y\u00fcr\u00fcyor.\n\nHayaline \u00e7\u0131lg\u0131n \u00e7\u0131lg\u0131n bakarken\n\nKapanas\u0131 g\u00f6z\u00fcm\u00fc kan b\u00fcr\u00fcyor.\n\nDa\u011fda k\u0131rda rasgetirsem bir dere\n\nG\u00f6zya\u015flar\u0131m ak\u0131tarak \u00e7a\u011flar\u0131m.\n\nYollardaki ufak ufak izlere\n\nSenin san\u0131p bakar bakar a\u011flar\u0131m.\n\nG\u00fcne\u015f g\u00fcler, ku\u015flar u\u00e7ar havada,\n\nUyan\u0131rlar nazl\u0131 nazl\u0131 \u00e7i\u00e7ekler..\n\nYaln\u0131z m\u0131s\u0131n o karanl\u0131k yuvada?\n\nYok mu seni bir kay\u0131r\u0131r, bir bekler?\n\nCan isterken hasret odiyle yans\u0131n,\n\nVarl\u0131k beni alil alil s\u00fcr\u00fcyor.\n\nBu kayg\u0131ya y\u00fcrek nas\u0131l dayans\u0131n?\n\nBedenci\u011fin topraklarda \u00e7\u00fcr\u00fcyor!\n\nBu ayr\u0131l\u0131k bana yaman geldi pek,\n\nRuhum hasta, k\u0131r\u0131k kolum kanad\u0131m.\n\nYa gel bana, ya oraya beni \u00e7ek,\n\nG\u00f6z\u00fcm nuru o\u011fulcu\u011fum, Nijad'\u0131m!\n\n\u015eEVK\u0130 YOK\n\nG\u00fcl haz\u00een... s\u00fcnb\u00fcl per\u00ee\u015fan... B\u00e2\u011fz\u00e2r\u0131n \u015fevki yok..\n\nDerdn\u00e2k olmu\u015f hez\u00e2r-\u0131 na\u011fmek\u00e2r\u0131n \u015fevki yok..\n\nBa\u015fka bir h\u00e2letle \u00e7a\u011flar c\u00fbyb\u00e2r\u0131n \u015fevki yok..\n\n\u00c2h eder, inler nes\u00eem-i b\u00ee-kar\u00e2r\u0131n \u015fevki yok..\n\nGeldi amm\u00e2 n'eyleyim sensiz bah\u00e2r\u0131n \u015fevki yok!\n\nFark\u0131 yoktur giryeden r\u00fby-\u0131 \u00e7emende j\u00e2lenin.\n\nH\u00fbn-\u0131 hasretle dolar c\u00e2m-\u0131 saf\u00e2s\u0131 l\u00e2lenin.\n\nMeh bile gayretle \u00e2\u011f\u00fb\u015funda a\u011flar h\u00e2lenin!\n\nG\u00f6nl\u00fcme te'siri olmaz \u00e2te\u015f-i seyy\u00e2lenin.\n\nGeldi amm\u00e2 n'eyleyim sensiz bah\u00e2r\u0131n \u015fevki yok!\n\nR\u00fbha verdik\u00e7e pey\u00e2m-\u0131 hasretin her bir seh\u00e2b..\n\nC\u00e2na geldik\u00e7e tem\u00e2\u015f\u00e2-y\u0131 ufuktan p\u00ee\u00e7 \u00fc t\u00e2b..\n\n\u0130htiz\u00e2z eyler \u00e7emen.. izh\u00e2r eder bin \u0131zd\u0131r\u00e2b..\n\nHem tab\u00eeat m\u00fcnfail hicrinle.. hem g\u00f6nl\u00fcm har\u00e2b...\n\nGeldi amm\u00e2 n'eyleyim, sensiz bah\u00e2r\u0131n \u015fevki yok!\n\nY\u00c2D ET\n\nVakta ki gelip bah\u00e2r...Yekser\n\nE\u015fy\u00e2da \u2018\u00e2y\u00e2n olur tagayy\u00eer,\n\nVakta ki hez\u00e2r-i \u2018a\u015fk-perver\n\nYapraklar ile edip tesett\u00fcr\n\nBilmem kime kar\u015f\u0131 hasretinden\n\nB\u00e2\u015flar nev-h\u00e2ta b\u00ee-te'ahir...\n\nK\u0131l g\u00f6ky\u00fcz\u00fcn\u00fc\u00f1 let\u00e2fetinden\n\nSifiyet-i \u2018a\u015fk\u0131m\u0131 tahattur\n\nY\u00e2d-et beni bir dak\u00eeka y\u00e2d et\n\nBir leyl-i s\u00fck\u00fbn-nemada tenh\u00e2\n\nOldukta nes\u00eeminin ser\u00e2b\n\nKold-\u0131 \u00e7e\u015fmi\u00f1 \u2018atf-\u0131 semt-i bal\u00e2\n\nSevdalar i\u00e7inde n\u00fbr-\u0131 meht\u00e2b\n\nOlduk\u00e7a der\u00fbnun\u00e2 gamm-\u0131 efz\u00e2\n\nEyle o ge\u00e7en demi tezekk\u00fbr\n\nP\u00ee\u015f-i nazar\u0131n da sath-\u0131 deryl\n\nEttik\u00e7e temevvic \u00fc tenevvir\n\nY\u00e2d et beni s\u00e2kit\u00e2ne y\u00e2d et\n\nVakta ki sab\u00e2ha kar\u015f\u0131 n\u00e2g\u00e2h\n\nBir zevrak ic; inde tek bir ins\u00e2n\n\nHasretle \u00e7ekip bir \u00e2te\u015fin \u00e2h\n\nTitrek ses ile olur gazel-h\u00e2n\n\nOl \u00e2h haz\u00een \u2018\u00e2\u015f\u00eekane\n\nOl gaml\u0131 ter\u00e2ne'i tahass\u00fcr\n\nB\u00ee \u015febhe edince kalb \u00fc h\u00e2ne\n\n\u00cec\u00e2b te'ess\u00fcr \u00fc tekedd\u00fcr\n\nY\u00e2d et beni gizli gizli y\u00e2d et!\n\nBir kalb rakik-i n\u00e2-t\u00fcv\u00e2nla\n\nFirkatte be \u00e7ekti\u011fim bilinmez\n\nHicr\u00e2nla, sitemle, imtih\u00e2nla\n\nAmma ki vef\u00e2-y\u0131 dil silinmez\n\nSevdimse seni bu t\u00fcrl\u00fc sevdim\n\nSensi\u00f1 ba\u00f1a m\u00e2ye-i tefekk\u00fcr!\n\nEttik\u00e7e lis\u00e2n\u0131m \u00fczre d\u00e2'im\n\nEsk\u00e2r-\u0131 muhabbetin tekerr\u00fcr\n\nY\u00e2d et beni sen de g\u00e2h y\u00e2d et\n\nVakta ki hul\u00fbl edip eyl\u00fcl\n\nM\u00fcstagrak-\u0131 h\u00fczn olur tabi'at\n\nVakte k ibir i\u011fbir\u00e2r-\u0131 me\u00e7h\u00fbl\n\nEyler dilini es\u00eer \u2013i kasvet\n\nSeyret o seh\u00e2beyi sem\u00e2da\n\nEttik\u00e7e hazin hazin takattur\n\nBir rikkat ile hil\u00e2f-\u0131 \u2018\u00e2de\n\n\u015e\u00e2yet ola ya\u015fla g\u00f6zleri\u00f1 p\u00fcr\n\nY\u00e2d et beni ol zman da y\u00e2d et\n\nVakta ki durup \u015fu kalb-i gam-n\u00e2k\n\nToprakta nih\u00e2n olur v\u00fcc\u00fbdum\n\nVakta ki dolup deh\u00e2n\u0131ma h\u00e2k\n\n\u015eevki\u00f1le tam\u00e2m olur s\u00fcr\u00fbrum\n\nTenh\u00e2 geceler de bir hay\u00e2let\n\nManz\u00fbru\u00f1 olunca bittahayy\u00fcr\n\nYum \u00e7e\u015fmini b\u00e2-kem\u00e2l-i rikkat\n\nBedbaht\u00ee-yi a\u015fk\u0131m et tasavvur\n\nY\u00e2d et beni gaml\u0131 gaml\u0131 y\u00e2d et\n\nPAZARTES\u0130: Naz\u0131m Hikmet\n\n'KORONA G\u00dcNLER\u0130NDE \u015e\u0130\u0130R'\u0130N D\u0130\u011eER \u015eA\u0130RLER\u0130",
    "keywords": [
        "k\u0131van\u00e7",
        "y\u00e2d",
        "ekrem",
        "dedesi",
        "ki",
        "tatl\u0131tu\u011fun",
        "beni",
        "\u015fevki",
        "mahmud",
        "ve",
        "bir",
        "ile",
        "\u015fair",
        "denilen",
        "recaizade"
    ],
    "meta_keywords": [
        ""
    ],
    "publish_date": {
        "$date": 1590242274000
    },
    "summary": "Mehmet \u00c7al\u0131\u015fkan mcaliskan@cyh.com.trRecaizade Mahmud Ekrem, K\u0131van\u00e7 Tatl\u0131tu\u011f'un dedesi mi?\nBu iddiada bulunan Ahmet Fazl\u0131, Recaizade Mahmud Ekrem'in, anne taraf\u0131ndan K\u0131van\u00e7 Tatl\u0131tu\u011f'un dedesi oldu\u011funu dile getirdi.\nGer\u00e7ekten \u00f6yle mi?\nHer ne kadar K\u0131van\u00e7 Tatl\u0131tu\u011f, fiziki olarak benzese de Recaizade Mahmud Ekrem ile hi\u00e7bir akrabal\u0131k ili\u015fkisi bulunmuyor.\nRecaizade Mahmud Ekrem,1 Mart 1847'de do\u011fdu.\nBabas\u0131 Takvimhane Naz\u0131r\u0131 Recai Efendi'den S\u00fcryanice ve Fars\u00e7a \u00f6\u011frenen Recaizade Mahmud Ekrem, \u00f6\u011frenim hayat\u0131ndan sonra 1862'de Hariciye Nezareti Mektubi Kalemi'nde memurlu\u011fa ba\u015flad\u0131.\nRecaizade Mahmud Ekrem, daha sonra Tanzimat ve Nafia dairelerinde ba\u015f muavinlik, \u015eura-y\u0131 Devlet \u00fcyeli\u011fi, Mekteb-i M\u00fclkiye ile Galatasaray Sultanisi'nde \u00f6\u011fretmenlik, Evkaf ve Maarif Naz\u0131rl\u0131\u011f\u0131 ve Meclis-i \u00c2y\u00e2n \u00fcyeli\u011fi yapt\u0131.\nResmi g\u00f6revle Trablusgarp'a g\u00f6nderilen Recaizade Mahmud Ekrem, 1908'de 2'nci Me\u015frutiyet'in ilan edilmesinden sonra kurulan Kamil Pa\u015fa kabinesinde Maarif Naz\u0131r\u0131 oldu.\nNam\u0131k Kemal ile tan\u0131\u015fmas\u0131n\u0131n ard\u0131ndan edebiyat \u00e7evresine giren Recaizade Mahmud Ekrem, e\u015fi G\u00fczide Han\u0131m'dan do\u011fan o\u011fullar\u0131 Emced, Nijad ve Erc\u00fcment'in erken ya\u015flarda \u00f6lmelerinden duydu\u011fu ac\u0131y\u0131 dile getirdi\u011fi \u015fiirleriyle daha \u00e7ok karamsar duygular \u00e7er\u00e7evesinde a\u015fk ve \u00f6l\u00fcm temalar\u0131n\u0131 i\u015fledi.\nEski edebiyat\u0131 savunan Muallim Naci ile girdi\u011fi edebiyat tart\u0131\u015fmalar\u0131yla Edebiyat-\u0131 Cedide ak\u0131m\u0131n\u0131n do\u011fmas\u0131na zemin haz\u0131rlayan Recaizade Mahmud Ekrem, ba\u015fta Tevfik Fikret olmak \u00fczere d\u00f6neminin gen\u00e7 \u015fair ve edebiyat\u00e7\u0131lar\u0131n\u0131 \u00e7evresinde toplad\u0131.\nB\u00f6ylelikle Recaizade Mahmud Ekrem, Tanzimat ve Bat\u0131 d\u00fc\u015f\u00fcncesinin yeni ku\u015fa\u011fa benimsetilmesinde \u00f6nemli rol oynad\u0131.\nSanatta g\u00fczellik ilkesine ba\u011fl\u0131 kalan Recaizade Mahmud Ekrem, 'Sanat sanat i\u00e7indir' anlay\u0131\u015f\u0131n\u0131 savunurken do\u011faya d\u00f6n\u00fck, insan\u0131 do\u011fa i\u00e7inde ele alan \u015fiirler de yazd\u0131.\n\u00d6mr\u00fc boyunca eski - yeni edebiyat tart\u0131\u015fmalar\u0131n\u0131n merkezinde yer alan Recaizade Mahmud Ekrem'in tek roman\u0131 olan, ailesinin paras\u0131n\u0131 zevk ve e\u011flencesine harcayanlar\u0131 ele\u015ftirdi\u011fi 'Araba Sevdas\u0131', T\u00fcrk edebiyat\u0131nda realizmin ilk \u00f6rneklerinden say\u0131l\u0131yor.\nRecaizade Mahmud Ekrem, 31 Ocak 1914'te 66 ya\u015f\u0131ndayken vefat etti.\n\u00d6l\u00fcm\u00fc nedeniyle okullar\u0131n tatil edildi\u011fi Recaizade Mahmud Ekrem, b\u00fcy\u00fck bir cenaze t\u00f6reniyle K\u00fc\u00e7\u00fcksu Mezarl\u0131\u011f\u0131'nda o\u011flu Nijad'\u0131n kabrinin yan\u0131na defnedildi.\nESERLER\u0130* Na\u011fme-i Seher* Zemzeme* Tefekk\u00fcr* Pejm\u00fcrde* Talim-i Edebiyat* Nijad Ekrem* Nefrin* Takdir-i Elhan* Takrizat* Zemzeme* Kudemadan Birka\u00e7 \u015eair* Araba Sevdas\u0131* Saime* Muhsin Bey Yahut \u015eairli\u011fin Hazin Bir Neticesi* \u015eemsaT\u0130YATRO OYUNLARI* Afife Anjelik* Atala Yahut Amerikan Vah\u015fileri* Vuslat Yahut S\u00fcreksiz Sevin\u00e7* G\u00f6rev \u00c7a\u011fr\u0131s\u0131* \u00c7ok Bilen \u00c7ok Yan\u0131l\u0131r* Muhsin BeyAH N\u0130JADHasret beni cay\u0131r cay\u0131r yakarkenBedenimde buzdan bir el y\u00fcr\u00fcyor.\nHayaline \u00e7\u0131lg\u0131n \u00e7\u0131lg\u0131n bakarkenKapanas\u0131 g\u00f6z\u00fcm\u00fc kan b\u00fcr\u00fcyor.\nDa\u011fda k\u0131rda rasgetirsem bir dereG\u00f6zya\u015flar\u0131m ak\u0131tarak \u00e7a\u011flar\u0131m.\nYollardaki ufak ufak izlereSenin san\u0131p bakar bakar a\u011flar\u0131m.\nG\u00fcne\u015f g\u00fcler, ku\u015flar u\u00e7ar havada,Uyan\u0131rlar nazl\u0131 nazl\u0131 \u00e7i\u00e7ekler..Yaln\u0131z m\u0131s\u0131n o karanl\u0131k yuvada?\nYok mu seni bir kay\u0131r\u0131r, bir bekler?\nCan isterken hasret odiyle yans\u0131n,Varl\u0131k beni alil alil s\u00fcr\u00fcyor.\nBu kayg\u0131ya y\u00fcrek nas\u0131l dayans\u0131n?\nBedenci\u011fin topraklarda \u00e7\u00fcr\u00fcyor!\nBu ayr\u0131l\u0131k bana yaman geldi pek,Ruhum hasta, k\u0131r\u0131k kolum kanad\u0131m.\nYa gel bana, ya oraya beni \u00e7ek,G\u00f6z\u00fcm nuru o\u011fulcu\u011fum, Nijad'\u0131m!\n\u015eEVK\u0130 YOKG\u00fcl haz\u00een... s\u00fcnb\u00fcl per\u00ee\u015fan... B\u00e2\u011fz\u00e2r\u0131n \u015fevki yok..Derdn\u00e2k olmu\u015f hez\u00e2r-\u0131 na\u011fmek\u00e2r\u0131n \u015fevki yok..Ba\u015fka bir h\u00e2letle \u00e7a\u011flar c\u00fbyb\u00e2r\u0131n \u015fevki yok..\u00c2h eder, inler nes\u00eem-i b\u00ee-kar\u00e2r\u0131n \u015fevki yok..Geldi amm\u00e2 n'eyleyim sensiz bah\u00e2r\u0131n \u015fevki yok!\nFark\u0131 yoktur giryeden r\u00fby-\u0131 \u00e7emende j\u00e2lenin.\nH\u00fbn-\u0131 hasretle dolar c\u00e2m-\u0131 saf\u00e2s\u0131 l\u00e2lenin.\nMeh bile gayretle \u00e2\u011f\u00fb\u015funda a\u011flar h\u00e2lenin!\nG\u00f6nl\u00fcme te'siri olmaz \u00e2te\u015f-i seyy\u00e2lenin.\nGeldi amm\u00e2 n'eyleyim sensiz bah\u00e2r\u0131n \u015fevki yok!\nR\u00fbha verdik\u00e7e pey\u00e2m-\u0131 hasretin her bir seh\u00e2b..C\u00e2na geldik\u00e7e tem\u00e2\u015f\u00e2-y\u0131 ufuktan p\u00ee\u00e7 \u00fc t\u00e2b..\u0130htiz\u00e2z eyler \u00e7emen.. izh\u00e2r eder bin \u0131zd\u0131r\u00e2b..Hem tab\u00eeat m\u00fcnfail hicrinle.. hem g\u00f6nl\u00fcm har\u00e2b...Geldi amm\u00e2 n'eyleyim, sensiz bah\u00e2r\u0131n \u015fevki yok!\nY\u00c2D ETVakta ki gelip bah\u00e2r...YekserE\u015fy\u00e2da \u2018\u00e2y\u00e2n olur tagayy\u00eer,Vakta ki hez\u00e2r-i \u2018a\u015fk-perverYapraklar ile edip tesett\u00fcrBilmem kime kar\u015f\u0131 hasretindenB\u00e2\u015flar nev-h\u00e2ta b\u00ee-te'ahir...K\u0131l g\u00f6ky\u00fcz\u00fcn\u00fc\u00f1 let\u00e2fetindenSifiyet-i \u2018a\u015fk\u0131m\u0131 tahatturY\u00e2d-et beni bir dak\u00eeka y\u00e2d etBir leyl-i s\u00fck\u00fbn-nemada tenh\u00e2Oldukta nes\u00eeminin ser\u00e2bKold-\u0131 \u00e7e\u015fmi\u00f1 \u2018atf-\u0131 semt-i bal\u00e2Sevdalar i\u00e7inde n\u00fbr-\u0131 meht\u00e2bOlduk\u00e7a der\u00fbnun\u00e2 gamm-\u0131 efz\u00e2Eyle o ge\u00e7en demi tezekk\u00fbrP\u00ee\u015f-i nazar\u0131n da sath-\u0131 derylEttik\u00e7e temevvic \u00fc tenevvirY\u00e2d et beni s\u00e2kit\u00e2ne y\u00e2d etVakta ki sab\u00e2ha kar\u015f\u0131 n\u00e2g\u00e2hBir zevrak ic; inde tek bir ins\u00e2nHasretle \u00e7ekip bir \u00e2te\u015fin \u00e2hTitrek ses ile olur gazel-h\u00e2nOl \u00e2h haz\u00een \u2018\u00e2\u015f\u00eekaneOl gaml\u0131 ter\u00e2ne'i tahass\u00fcrB\u00ee \u015febhe edince kalb \u00fc h\u00e2ne\u00cec\u00e2b te'ess\u00fcr \u00fc tekedd\u00fcrY\u00e2d et beni gizli gizli y\u00e2d et!\nBir kalb rakik-i n\u00e2-t\u00fcv\u00e2nlaFirkatte be \u00e7ekti\u011fim bilinmezHicr\u00e2nla, sitemle, imtih\u00e2nlaAmma ki vef\u00e2-y\u0131 dil silinmezSevdimse seni bu t\u00fcrl\u00fc sevdimSensi\u00f1 ba\u00f1a m\u00e2ye-i tefekk\u00fcr!\nEttik\u00e7e lis\u00e2n\u0131m \u00fczre d\u00e2'imEsk\u00e2r-\u0131 muhabbetin tekerr\u00fcrY\u00e2d et beni sen de g\u00e2h y\u00e2d etVakta ki hul\u00fbl edip eyl\u00fclM\u00fcstagrak-\u0131 h\u00fczn olur tabi'atVakte k ibir i\u011fbir\u00e2r-\u0131 me\u00e7h\u00fblEyler dilini es\u00eer \u2013i kasvetSeyret o seh\u00e2beyi sem\u00e2daEttik\u00e7e hazin hazin takatturBir rikkat ile hil\u00e2f-\u0131 \u2018\u00e2de\u015e\u00e2yet ola ya\u015fla g\u00f6zleri\u00f1 p\u00fcrY\u00e2d et beni ol zman da y\u00e2d etVakta ki durup \u015fu kalb-i gam-n\u00e2kToprakta nih\u00e2n olur v\u00fcc\u00fbdumVakta ki dolup deh\u00e2n\u0131ma h\u00e2k\u015eevki\u00f1le tam\u00e2m olur s\u00fcr\u00fbrumTenh\u00e2 geceler de bir hay\u00e2letManz\u00fbru\u00f1 olunca bittahayy\u00fcrYum \u00e7e\u015fmini b\u00e2-kem\u00e2l-i rikkatBedbaht\u00ee-yi a\u015fk\u0131m et tasavvurY\u00e2d et beni gaml\u0131 gaml\u0131 y\u00e2d etPAZARTES\u0130: Naz\u0131m Hikmet'KORONA G\u00dcNLER\u0130NDE \u015e\u0130\u0130R'\u0130N D\u0130\u011eER \u015eA\u0130RLER\u0130",
    "article_html": "",
    "meta_description": "Recaizade Mahmud Ekrem'in anne taraf\u0131ndan K\u0131van\u00e7 Tatl\u0131tu\u011f'un dedesi oldu\u011fu y\u00f6n\u00fcnde arama motorlar\u0131nda bir bilgi bulunuyor. Oysaki fiziki benzerli\u011finin d\u0131\u015f\u0131nda Tatl\u0131tu\u011f'un, Recaizade Mahmud Ekrem ile hi\u00e7bir ilgisi bulunmuyor. 'Korona G\u00fcnlerinde \u015eiir'in konu\u011fu Recaizade Mahmud Ekrem, aralar\u0131nda \u00fcnl",
    "meta_lang": "tr"
}