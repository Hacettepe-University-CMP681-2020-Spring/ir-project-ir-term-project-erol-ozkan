{
    "article_id": "dcdc7a6da04d210ca4663c29913785b7.1590265691.698837",
    "title": "Ayetel K\u00fcrsi Oku ve Dinle - Ayetel K\u00fcrsi Duas\u0131 Anlam\u0131, Fazileti, T\u00fcrk\u00e7e ve Arap\u00e7a Okunu\u015fu, Tefsiri (Diyanet Meali)",
    "authors": [],
    "canonical_link": "https://www.hurriyet.com.tr/ramazan-ozel/namaz-sureleri/ayetel-kursi-oku-ve-dinle-ayetel-kursi-anlami-fazileti-turkce-ve-arapca-okunusu-tefsiri-diyanet-meali-41395260",
    "url": "http://www.hurriyet.com.tr/ramazan-ozel/namaz-sureleri/ayetel-kursi-oku-ve-dinle-ayetel-kursi-anlami-fazileti-turkce-ve-arapca-okunusu-tefsiri-diyanet-meali-41395260",
    "top_img": "https://i4.hurimg.com/i/hurriyet/75/0x0/5df1ef310f254419c85ff943.jpg",
    "meta_img": "https://i4.hurimg.com/i/hurriyet/75/0x0/5df1ef310f254419c85ff943.jpg",
    "movies": [
        "https://www.youtube.com/embed/LWPiesVXFDM?enablejsapi=1"
    ],
    "text": "Ayetel K\u00fcrsi okunu\u015fu ve anlam\u0131 ile bu duan\u0131n faziletinden yararlanmak isteyen vatanda\u015flar\u0131n ara\u015ft\u0131rd\u0131\u011f\u0131 husus oluyor. Ayetel K\u00fcrsi'nin T\u00fcrk\u00e7e ve Arap\u00e7a okunu\u015fu arac\u0131l\u0131\u011f\u0131yla bu duay\u0131 zikretmek isteyen vatanda\u015flar, Peygamber Efendimiz'in (S.A.V) de M\u00fcsl\u00fcmanlara \u00f6\u011f\u00fctledi\u011fi bu duan\u0131n feyzini hissetmek istiyor. \u0130\u015fte, namazlardan sonra okunmas\u0131 mendup olan Ayetel K\u00fcrsi duas\u0131 okunu\u015fu hakk\u0131nda baz\u0131 bilgiler.\n\nAYETEL K\u00dcRS\u0130 D\u0130NLE\n\nAYETEL K\u00dcRS\u0130 T\u00dcRK\u00c7E OKUNU\u015eU\n\nAllah\u00fc la ilahe illa h\u00fcvel hayy\u00fcl kayyum la te'huz\u00fchu sinet\u00fcv vela nevm lehu ma fis semavati ve ma fil ard men zellez\u0131 ye\u015ffeu \u0131ndehu illa bi iznih ya'lem\u00fc ma beyne eyd\u0131him ve ma halfeh\u00fcm ve la y\u00fch\u0131ytune bi \u015fey'im min \u0131lmih\u0131 illa bi ma \u015fa' vesia k\u00fcrsiyy\u00fch\u00fcs semavati vel ard ve la yeud\u00fchu h\u0131fzuh\u00fcma ve h\u00fcvel al\u0131yy\u00fcl az\u0131ym\n\nAYETEL K\u00dcRS\u0130 ARAP\u00c7A OKUNU\u015eU\n\nAYETEL K\u00dcRS\u0130 D\u0130YANET MEAL\u0130 VE ANLAMI\n\n\"Allah kendisinden ba\u015fka hi\u00e7bir ilah olmayand\u0131r. Diridir, kayyumdur. Onu ne bir uyuklama tutabilir, ne de bir uyku. G\u00f6klerdeki her \u015fey, yerdeki her \u015fey onundur. \u0130zni olmaks\u0131z\u0131n onun kat\u0131nda \u015fefaatte bulunacak kimdir? O, kullar\u0131n \u00f6nlerindekileri ve arkalar\u0131ndakileri (yapt\u0131klar\u0131n\u0131 ve yapacaklar\u0131n\u0131) bilir. Onlar onun ilminden, kendisinin diledi\u011fi kadar\u0131ndan ba\u015fka bir \u015fey kavrayamazlar. Onun k\u00fcrs\u00fcs\u00fc b\u00fct\u00fcn g\u00f6kleri ve yeri kaplay\u0131p ku\u015fatm\u0131\u015ft\u0131r. (O, g\u00f6klere, yere, b\u00fct\u00fcn evrene h\u00fckmetmektedir.) G\u00f6kleri ve yeri koruyup g\u00f6zetmek ona g\u00fc\u00e7 gelmez. O, y\u00fccedir, b\u00fcy\u00fckt\u00fcr.\"\n\nAYETEL K\u00dcRS\u0130 TEFS\u0130R\u0130\n\n\u0130\u00e7inde Allah\u2019\u0131n k\u00fcrs\u00fcs\u00fc zikredildi\u011fi i\u00e7in \u201c\u00c2yet\u00fc\u2019l-k\u00fcrs\u00ee\u201d ad\u0131yla an\u0131lan bu \u00e2yet hem muhtevas\u0131 hem de \u00fcst\u00fcn \u00f6zellikleri sebebiyle dikkat \u00e7ekmi\u015f, hakk\u0131nda hadisler v\u00e2rit olmu\u015f, \u00e7ok okunmu\u015f, \u015fifa ve korunmaya vesile k\u0131l\u0131nm\u0131\u015ft\u0131r. Kelime-i \u015feh\u00e2det ve \u0130hl\u00e2s s\u00fbreleri nas\u0131l \u0130sl\u00e2m inanc\u0131n\u0131n \u00f6z\u00fcn\u00fc ihtiva ediyor ve insanlara Allah Te\u00e2l\u00e2\u2019y\u0131 tan\u0131t\u0131yorsa \u00c2yet\u00fc\u2019lk\u00fcrs\u00ee de \u2013onlardan daha geni\u015f ve detayl\u0131 olarak\u2013 bu \u00f6zelli\u011fi ta\u015f\u0131maktad\u0131r. Bir \u00f6nceki \u00e2yette peygamberlerin getirdi\u011fi bunca \u00e2yet ve \u201cbeyyine\u201dye (imana g\u00f6t\u00fcren i\u015faret ve delil) ra\u011fmen insanlar\u0131n ihtil\u00e2fa d\u00fc\u015ft\u00fckleri, kiminin k\u00fcfr\u00fc kiminin iman\u0131 tercih etti\u011fi zikredilmi\u015fti. \u0130nsan\u0131 imana g\u00f6t\u00fcren deliller, akl\u0131n\u0131 kullanarak \u00fczerinde d\u00fc\u015f\u00fcnece\u011fi \u201ckendisinde ve yak\u0131ndan uza\u011fa \u00e7evresinde (enf\u00fcs ve \u00e2f\u00e2k)\u201d, peygamberleri desteklemek \u00fczere Allah\u2019\u0131n onlara lutfetti\u011fi m\u00fbcizelerde ve vahiy yoluyla yap\u0131lan \u201csa\u011flam delillere dayal\u0131 s\u00f6zl\u00fc a\u00e7\u0131klamalar\u201dda g\u00f6r\u00fclmektedir. Bu \u00e2yet ger\u00e7ek m\u00e2budu arayanlar i\u00e7in e\u015fsiz ve ba\u015fka hi\u00e7bir kaynaktan elde edilemez bir a\u00e7\u0131klamad\u0131r, delildir.\n\n\u015eevk\u00e2n\u00ee\u2019nin Buh\u00e2r\u00ee, M\u00fcslim, Nes\u00e2\u00ee, Ahmed b. Hanbel gibi sahih kaynaklardan derledi\u011fi hadislerden birka\u00e7\u0131 bile bu \u00e2yetin \u00f6nemi hakk\u0131nda bir fikir edinmeye yetecektir: Hz. Peygamber, \u00dcbey b. K\u00e2\u2018b\u2019a \u201cAllah\u2019\u0131n kitab\u0131ndan hangi \u00e2yet en b\u00fcy\u00fc\u011f\u00fcd\u00fcr\u201d diye sorup \u201c\u00c2yet\u00fc\u2019l-k\u00fcrs\u00ee\u2019dir\u201d cevab\u0131n\u0131 al\u0131nca onu tebrik etmi\u015ftir (M\u00fcslim, \u201cM\u00fcs\u00e2fir\u00een\u201d, 258).\n\nYine \u00dcbey\u2019in hurmas\u0131na \u015feytana t\u00e2bi bir cin musallat olmu\u015f; vermeyi, da\u011f\u0131tmay\u0131 seven \u00dcbey\u2019i bundan vazge\u00e7irmek \u00fczere hurmay\u0131 a\u015f\u0131rmaya ba\u015flam\u0131\u015ft\u0131. \u00dcbey mahl\u00fbku takip ederek yakalad\u0131. Garip bir \u015fekli vard\u0131. Onunla konu\u015funca kimli\u011fini ve maksad\u0131n\u0131 anlad\u0131. Kendilerinden nas\u0131l kurtulabilece\u011fini sorunca \u201cBakara s\u00fbresindeki k\u00fcrs\u00fc \u00e2yeti ile\u201d dedi ve ekledi: \u201cOnu ak\u015famda okuyan sabaha kadar, sabahta okuyan ak\u015fama kadar bizden korunmu\u015f olur.\u201d Sabah olunca \u00dcbey durumu Hz. Peygamber\u2019e aktard\u0131. Res\u00fblullah, \u201cHabis do\u011fru s\u00f6ylemi\u015f\u201d buyurdu.\n\nBuh\u00e2r\u00ee\u2019de de Eb\u00fb H\u00fcreyre\u2019den naklen yukar\u0131dakine yak\u0131n bir rivayet vard\u0131r. Hz. Peygamber\u2019e hadiseyi anlat\u0131nca \u015feytan oldu\u011funu \u00f6\u011frendi\u011fi h\u0131rs\u0131z Eb\u00fb H\u00fcreyre\u2019ye \u015f\u00f6yle demi\u015ftir: \u201cYata\u011f\u0131na yat\u0131nca \u00c2yet\u00fc\u2019l-k\u00fcrs\u00ee\u2019yi oku, devaml\u0131 olarak Allah\u2019tan bir koruyucun olacak ve sabaha kadar sana \u015feytan yakla\u015famayacakt\u0131r.\u201d\n\nAllah varl\u0131\u011f\u0131 ezel\u00ee, ebed\u00ee, zaruri ve kendinden olan, her \u015feyi yaratan, her \u015feyin m\u00e2liki ve mukadderat\u0131n\u0131n h\u00e2kimi, her \u015feyi bilen ve her \u015feye kadir olan... y\u00fcce mevl\u00e2n\u0131n \u00f6z ismidir. Bu \u00f6z isim zikredildikten sonra hem O\u2019nun vahd\u00e2niyeti (birli\u011fi, tekli\u011fi) hem de \u0130sl\u00e2m\u2019\u0131n getirdi\u011fi iman\u0131n tevhid (Allah\u2019\u0131 birleme, bir bilme) \u00f6zelli\u011fi a\u00e7\u0131klanmak \u00fczere \u201cO\u2019ndan ba\u015fka tanr\u0131 yoktur\u201d buyurulmu\u015ftur.\n\nM\u00fc\u015frikler elleriyle yapt\u0131klar\u0131 putlara tapmakta idiler. Bunlar cans\u0131z e\u015fyadan yap\u0131l\u0131rd\u0131. Can\u0131 bile olmayan varl\u0131\u011f\u0131n il\u00e2h olamayaca\u011f\u0131n\u0131 ifade etmek \u00fczere hemen arkas\u0131ndan \u201cO diridir\u201d buyurulmu\u015ftur. Evet Allah diridir, O\u2019nun hayat s\u0131fat\u0131 vard\u0131r ve t\u0131pk\u0131 di\u011fer isimleri ve s\u0131fatlar\u0131 gibi bunun da mahiyetini ancak kendisi bilmektedir.\n\nGerek Araplar\u2019daki gerekse di\u011fer kavimlerdeki m\u00fc\u015friklerin \u00e7o\u011fu b\u00fcy\u00fck bir Allah\u2019a inanmakla beraber bunun yan\u0131nda \u2013her birine bir i\u015flev tan\u0131d\u0131klar\u0131\u2013 s\u00f6zde tanr\u0131lara inanm\u0131\u015flard\u0131r. Bu inan\u00e7 tevhide ayk\u0131r\u0131d\u0131r. Tevhidi a\u00e7\u0131klayarak ba\u015flayan \u00e2yet, Allah Te\u00e2l\u00e2\u2019n\u0131n \u201ckayy\u00fbm\u201d s\u0131fat\u0131n\u0131 zikrederek \u201ck\u00fc\u00e7\u00fck, arac\u0131, \u00f6zel g\u00f6revli... tanr\u0131lar\u201da gerek bulunmad\u0131\u011f\u0131n\u0131 ifade etmektedir. \u00c7\u00fcnk\u00fc kayy\u00fbm, \u201cb\u00fct\u00fcn varl\u0131klar\u0131 g\u00f6r\u00fcp g\u00f6zeten, y\u00f6neten, bir an bile onlar\u0131 bilgi ve ilgisi d\u0131\u015f\u0131nda tutmayan\u201d demektir.\n\n\u201cOnu ne uyku basar ne uyur\u201d c\u00fcmlesi, hay ve kayy\u00fbm s\u0131fatlar\u0131n\u0131 peki\u015ftirmekte ve biraz daha anla\u015f\u0131lmas\u0131n\u0131 sa\u011flamaktad\u0131r. Uyku basan veya fiilen uyuyan birinin g\u00f6zetim, y\u00f6netim, koruma gibi i\u015fleri yerine getirmesi m\u00fcmk\u00fcn de\u011fildir. Allah Te\u00e2l\u00e2\u2019n\u0131n kayy\u00fbmlu\u011fu k\u00e2mil ve kesintisiz oldu\u011funa, daha do\u011frusu kayy\u00fbm s\u0131fat\u0131 bunu ifade etti\u011fine g\u00f6re O\u2019nu ne uyku basar ne de uyur.\n\nYerde ve g\u00f6kte ne varsa \u2013ba\u015fka hi\u00e7bir kimseye de\u011fil\u2013 O\u2019na aittir; yaratan\u0131 da ger\u00e7ek sahibi de O\u2019dur. \u00c2yetin bu m\u00e2nay\u0131 ifade eden par\u00e7as\u0131 \u201cYaln\u0131z O\u2019na aittir\u201d k\u0131sm\u0131yla tevhidi \u00f6\u011fretirken \u201cba\u015fkas\u0131na de\u011fil\u201d m\u00e2nas\u0131yla de \u015firkin \u00e7e\u015fitlerini reddetmektedir. \u00c7\u00fcnk\u00fc m\u00fc\u015frik toplumlar varl\u0131klar\u0131 yarat\u0131l\u0131\u015f, aidiyet ve yetki bak\u0131mlar\u0131ndan \u00e7e\u015fitli tanr\u0131lar aras\u0131nda payla\u015ft\u0131rm\u0131\u015flar; mesel\u00e2 y\u0131ld\u0131z, g\u00f6k, yer... tanr\u0131lar\u0131ndan s\u00f6z etmi\u015flerdir. \u201cYerde ve g\u00f6kte\u201d tabiri Arap\u00e7a\u2019da \u201cb\u00fct\u00fcn varl\u0131klar\u201d m\u00e2nas\u0131nda kullan\u0131lmakta, ad\u0131na yer ve g\u00f6k denilmeyen veya madd\u00ee m\u00e2nada yere ve g\u00f6\u011fe dahil bulunmayan mek\u00e2nlar ve buradaki varl\u0131klar da bu ifadenin i\u00e7ine girmektedir.\n\nAllah\u2019a ortak ko\u015fan k\u00e2firlerin bir k\u0131sm\u0131, bu ortaklar\u0131n O\u2019na denk olduklar\u0131na de\u011fil, O\u2019nun nezdinde reddedilemez \u015fefaat, geri \u00e7evrilemez arac\u0131l\u0131k hakk\u0131na sahip bulunduklar\u0131na inanmakta ve putlara bu anlay\u0131\u015f i\u00e7inde tap\u0131nmaktad\u0131rlar. \u201cAllah kat\u0131nda, O izin vermedik\u00e7e hi\u00e7bir kimse \u015fefaat edemez\u201d m\u00e2nas\u0131ndaki c\u00fcmle bu inanc\u0131n as\u0131ls\u0131zl\u0131\u011f\u0131n\u0131 ortaya koymakta; \u015fefaatin de izne ba\u011fl\u0131 bulundu\u011funu, O izin vermedik\u00e7e ve dilemedik\u00e7e kimsenin b\u00f6yle bir yetki ve imk\u00e2na sahip olamayaca\u011f\u0131n\u0131 \u00f6zl\u00fc ve etkili bir \u015fekilde zihinlere yerle\u015ftirmektedir. Allah kat\u0131nda kendisine \u015fefaat izni verilenlerin durumu ve yetkileri, \u00f6d\u00fcl t\u00f6renlerinde \u00f6d\u00fclleri vermek \u00fczere k\u00fcrs\u00fcye \u00e7a\u011fr\u0131lan \u015feref konuklar\u0131n\u0131nkine benzemektedir. \u00d6d\u00fcl\u00fcn kime verilece\u011fini bilen ve belirleyen onlar de\u011fildir. Ancak bu merasimi tertipleyenlere g\u00f6re onlar, \u015ferefli, sayg\u0131ya l\u00e2y\u0131k, b\u00fcy\u00fck kimseler olduklar\u0131ndan kendilerine b\u00f6yle bir imtiyaz verilmi\u015ftir. Allah kat\u0131nda \u015fefaatlerine izin verilecek olanlar da Allah\u2019a yak\u0131n ve sevgili kullar olacakt\u0131r.\n\nAllah\u2019tan ba\u015fka b\u00fct\u00fcn \u015fuur ve bilgi sahiplerinin bilgileri s\u0131n\u0131rl\u0131d\u0131r, do\u011fru da yanl\u0131\u015f da olmaya a\u00e7\u0131kt\u0131r. Bu genel ger\u00e7ek \u015fefaat meselesine uyguland\u0131\u011f\u0131nda kimin \u015fefaate l\u00e2y\u0131k oldu\u011funun da ancak Allah taraf\u0131ndan bilinece\u011fi anla\u015f\u0131l\u0131r. \u00c7\u00fcnk\u00fc d\u0131\u015f g\u00f6r\u00fcn\u00fc\u015f\u00fc (m\u00e2 beyne eyd\u00eehim) itibariyle \u015fefaate l\u00e2y\u0131k g\u00f6r\u00fclenlerin, kullar taraf\u0131ndan g\u00f6r\u00fclemeyen ve bilinemeyen i\u00e7 y\u00fczleri (m\u00e2 halfeh\u00fcm) itibariyle b\u00f6yle olmamalar\u0131 m\u00fcmk\u00fcnd\u00fcr. Allah birdir ve yaln\u0131zca O ibadete l\u00e2y\u0131kt\u0131r; \u00e7\u00fcnk\u00fc O\u2019ndan ba\u015fka olmu\u015fu, olaca\u011f\u0131, gizliyi, a\u00e7\u0131\u011f\u0131, ge\u00e7mi\u015fi, gelece\u011fi, g\u00f6r\u00fcleni, gayb\u0131 bilen yoktur.\n\nK\u00fcrs\u00ee (k\u00fcrs\u00fc), \u201ckoltuk, sandalye, taht\u201d anlamlar\u0131na gelir. Mecazi olarak saltanat, h\u00fck\u00fcmranl\u0131k, m\u00fclk m\u00e2nalar\u0131nda da kullan\u0131lmaktad\u0131r. Allah Te\u00e2l\u00e2\u2019n\u0131n \u00fczerine oturulan madd\u00ee alet m\u00e2nas\u0131nda k\u00fcrs\u00fcs\u00fc olamayaca\u011f\u0131ndan \u2013bu O\u2019nun bizzat a\u00e7\u0131klad\u0131\u011f\u0131 y\u00fcce s\u0131fatlar\u0131na ayk\u0131r\u0131 d\u00fc\u015ft\u00fc\u011f\u00fcnden\u2013 burada k\u00fcrs\u00fcden bir ba\u015fka m\u00e2nan\u0131n kastedilmi\u015f olmas\u0131 gerekir. Esasen Kur\u2019an\u2019da Allah\u2019a nisbet edilen, \u201cAllah\u2019\u0131n...\u201d denilen her \u015feyi, O\u2019nun varl\u0131\u011f\u0131na dahil veya kulland\u0131\u011f\u0131 bir \u015fey olarak anlamak da do\u011fru de\u011fildir. Mesel\u00e2 \u201cAllah\u2019\u0131n evi, Allah\u2019\u0131n ruhu, Allah\u2019\u0131n emri, Allah\u2019\u0131n k\u00f6lesi\u201d tamlamalar\u0131nda Allah\u2019a ait olan \u015feyler b\u00f6yledir. Bunlar ne O\u2019nun varl\u0131\u011f\u0131n\u0131n bir par\u00e7as\u0131d\u0131r ne de kulland\u0131\u011f\u0131 ara\u00e7lard\u0131r; \u00f6nem ve \u015fereflerinden dolay\u0131 O\u2019nun\u201d diye tan\u0131mlanm\u0131\u015flard\u0131r. \u0130bn Abbas\u2019a g\u00f6re k\u00fcrs\u00fcden maksat ilimdir. O\u2019nun ilmi her \u015feyi kaplar. \u00c2yetin bu k\u0131sm\u0131n\u0131, \u201ck\u00fcrs\u00fcden maksat O\u2019nun h\u00fck\u00fcmranl\u0131\u011f\u0131d\u0131r ve buna s\u0131n\u0131r yoktur, hi\u00e7bir \u015fey O\u2019nun d\u0131\u015f\u0131nda kalamaz\u201d veya \u201cAllah semavat\u0131, arz\u0131, ar\u015f\u0131 Kur\u2019an\u2019da zikretmi\u015f, fakat bunlardan maksad\u0131n ne oldu\u011funu a\u00e7\u0131klamam\u0131\u015ft\u0131r. K\u00fcrs\u00fcs\u00fc de b\u00f6yle bir varl\u0131kt\u0131r, yerleri ve g\u00f6kleri i\u00e7ine alacak kadar geni\u015ftir. Ne ve nas\u0131l oldu\u011funu ise ancak kendisi bilmektedir\u201d \u015feklinde anlamak m\u00fcmk\u00fcnd\u00fcr.\n\nY\u00fcce, k\u00e2mil, e\u015fsiz s\u0131fatlar\u0131n\u0131n bir k\u0131sm\u0131 \u00e2yette zikredilen y\u00fcce Allah\u2019a, kullar\u0131n sonsuz gibi g\u00f6rd\u00fckleri k\u00e2inat\u0131 korumak, g\u00f6zetmek ve y\u00f6netmek elbette g\u00fc\u00e7 gelmeyecek, O\u2019nu yormayacak, me\u015fgul bile etmeyecektir. \u00c7\u00fcnk\u00fc O y\u00fccelerden y\u00fccedir, kimse bilmez nicedir.\n\nKaynak : Kur'an Yolu Tefsiri Cilt: 1 Sayfa: 398-401\n\nAYETEL K\u00dcRS\u0130'N\u0130N FAZ\u0130LETLER\u0130 NELERD\u0130R?\n\nHz. Peygamber (s.a.s.), her \u015feyin \u015ferrinden Allah\u2019a s\u0131\u011f\u0131narak s\u00fcrekli Fel\u00e2k ve N\u00e2s s\u00fbreleri ile \u00c2yete\u2019l-k\u00fcrs\u00ee\u2019yi okumu\u015ftur. Res\u00fblullah\u2019\u0131n(s.a.s.) nazar de\u011fmesine kar\u015f\u0131 \u00c2yete\u2019l-K\u00fcrs\u00ee ile \u0130hlas ve Muavvizeteyn (Fel\u00e2k, N\u00e2s) s\u00fbrelerini okudu\u011fu; ashab\u0131na da bunlar\u0131 okumalar\u0131n\u0131 tavsiye etti\u011fi; bunlardan kurtulmak i\u00e7in ayr\u0131ca do\u011frudan Allah Te\u00e2l\u00e2\u2019ya yakard\u0131\u011f\u0131 rivayet edilmektedir.\n\nNamazlardan sonra \u2018Ayet\u00fc\u2019l-k\u00fcrs\u00ee\u2019yi okumak menduptur. Zira Hz. Peygamber (s.a.s.), \u2018Ayet\u00fc\u2019l-k\u00fcrs\u00ee\u2019yi \u00f6zellikle yatmadan \u00f6nce ve namazlardan sonra okumu\u015f ve m\u00fcsl\u00fcmanlara okumalar\u0131n\u0131 \u00f6\u011f\u00fctlemi\u015ftir.\n\nBakara suresinin 255. ayeti, i\u00e7inde Allah\u2019\u0131n k\u00fcrs\u00fcs\u00fc zikredildi\u011fi i\u00e7in \u201c\u00c2yet\u00fc\u2019l-k\u00fcrs\u00ee\u201d ad\u0131yla an\u0131lmaktad\u0131r.\n\n\u201cK\u00fcrs\u00fc\u201d, Allah\u2019\u0131n kudret ve azameti, O\u2019nun her \u015feyi kapsayan ilmi demektir. \u00c2yette, Allah Te\u00e2l\u00e2 kendi zat\u0131n\u0131n \u00e7ok veciz bir tan\u0131m\u0131n\u0131 yapmaktad\u0131r. Kitab-\u0131 Mukaddes\u2019te yanl\u0131\u015f ve tahrif edilmi\u015f bir bi\u00e7imde anlat\u0131lan Allah, burada nas\u0131l ise \u00f6yle tarif edilmektedir. O, yerde, g\u00f6kte ve ikisi aras\u0131nda olan her \u015feyin sahibi ve m\u00e2likidir. Hi\u00e7 kimse h\u00e2kimiyetinde, otoritesinde, m\u00fclk\u00fcnde ve y\u00f6netiminde O\u2019na ortak de\u011fildir. Hi\u00e7bir \u015fey O\u2019na rakip ve e\u015f olamaz. O, mutlak ilim ve irade sahibidir. O\u2019na hi\u00e7bir varl\u0131k g\u00fc\u00e7 yetiremez. O, b\u00fct\u00fcn evrenin\n\nsahibi, y\u00f6neticisi ve h\u00e2kimidir.\n\nEzberlemek \u0130steyenler i\u00e7in Namaz Sureleri",
    "keywords": [
        "ne",
        "ayetel",
        "t\u00fcrk\u00e7e",
        "okunu\u015fu",
        "duas\u0131",
        "bu",
        "k\u00fcrsi",
        "ona",
        "oku",
        "allah\u0131n",
        "tefsiri",
        "ve",
        "bir",
        "allah",
        "onun",
        "da",
        "fazileti",
        "ba\u015fka",
        "meali"
    ],
    "meta_keywords": [
        "Ayetel K\u00fcrsi",
        "Ayetel K\u00fcrsi nas\u0131l okunur",
        "Ayetel K\u00fcrsi okunu\u015fu",
        "icerikhaber",
        "SeoHaber",
        "SeoD\u0131\u015fHaber"
    ],
    "publish_date": null,
    "summary": "Ayetel K\u00fcrsi okunu\u015fu ve anlam\u0131 ile bu duan\u0131n faziletinden yararlanmak isteyen vatanda\u015flar\u0131n ara\u015ft\u0131rd\u0131\u011f\u0131 husus oluyor.\nAyetel K\u00fcrsi'nin T\u00fcrk\u00e7e ve Arap\u00e7a okunu\u015fu arac\u0131l\u0131\u011f\u0131yla bu duay\u0131 zikretmek isteyen vatanda\u015flar, Peygamber Efendimiz'in (S.A.V) de M\u00fcsl\u00fcmanlara \u00f6\u011f\u00fctledi\u011fi bu duan\u0131n feyzini hissetmek istiyor.\n\u0130\u015fte, namazlardan sonra okunmas\u0131 mendup olan Ayetel K\u00fcrsi duas\u0131 okunu\u015fu hakk\u0131nda baz\u0131 bilgiler.\nOnu ne bir uyuklama tutabilir, ne de bir uyku.\nO, kullar\u0131n \u00f6nlerindekileri ve arkalar\u0131ndakileri (yapt\u0131klar\u0131n\u0131 ve yapacaklar\u0131n\u0131) bilir.\nOnlar onun ilminden, kendisinin diledi\u011fi kadar\u0131ndan ba\u015fka bir \u015fey kavrayamazlar.\nOnun k\u00fcrs\u00fcs\u00fc b\u00fct\u00fcn g\u00f6kleri ve yeri kaplay\u0131p ku\u015fatm\u0131\u015ft\u0131r.\nG\u00f6kleri ve yeri koruyup g\u00f6zetmek ona g\u00fc\u00e7 gelmez.\nAYETEL K\u00dcRS\u0130 TEFS\u0130R\u0130\u0130\u00e7inde Allah\u2019\u0131n k\u00fcrs\u00fcs\u00fc zikredildi\u011fi i\u00e7in \u201c\u00c2yet\u00fc\u2019l-k\u00fcrs\u00ee\u201d ad\u0131yla an\u0131lan bu \u00e2yet hem muhtevas\u0131 hem de \u00fcst\u00fcn \u00f6zellikleri sebebiyle dikkat \u00e7ekmi\u015f, hakk\u0131nda hadisler v\u00e2rit olmu\u015f, \u00e7ok okunmu\u015f, \u015fifa ve korunmaya vesile k\u0131l\u0131nm\u0131\u015ft\u0131r.\nKelime-i \u015feh\u00e2det ve \u0130hl\u00e2s s\u00fbreleri nas\u0131l \u0130sl\u00e2m inanc\u0131n\u0131n \u00f6z\u00fcn\u00fc ihtiva ediyor ve insanlara Allah Te\u00e2l\u00e2\u2019y\u0131 tan\u0131t\u0131yorsa \u00c2yet\u00fc\u2019lk\u00fcrs\u00ee de \u2013onlardan daha geni\u015f ve detayl\u0131 olarak\u2013 bu \u00f6zelli\u011fi ta\u015f\u0131maktad\u0131r.\nBir \u00f6nceki \u00e2yette peygamberlerin getirdi\u011fi bunca \u00e2yet ve \u201cbeyyine\u201dye (imana g\u00f6t\u00fcren i\u015faret ve delil) ra\u011fmen insanlar\u0131n ihtil\u00e2fa d\u00fc\u015ft\u00fckleri, kiminin k\u00fcfr\u00fc kiminin iman\u0131 tercih etti\u011fi zikredilmi\u015fti.\n\u0130nsan\u0131 imana g\u00f6t\u00fcren deliller, akl\u0131n\u0131 kullanarak \u00fczerinde d\u00fc\u015f\u00fcnece\u011fi \u201ckendisinde ve yak\u0131ndan uza\u011fa \u00e7evresinde (enf\u00fcs ve \u00e2f\u00e2k)\u201d, peygamberleri desteklemek \u00fczere Allah\u2019\u0131n onlara lutfetti\u011fi m\u00fbcizelerde ve vahiy yoluyla yap\u0131lan \u201csa\u011flam delillere dayal\u0131 s\u00f6zl\u00fc a\u00e7\u0131klamalar\u201dda g\u00f6r\u00fclmektedir.\nBu \u00e2yet ger\u00e7ek m\u00e2budu arayanlar i\u00e7in e\u015fsiz ve ba\u015fka hi\u00e7bir kaynaktan elde edilemez bir a\u00e7\u0131klamad\u0131r, delildir.\n\u015eevk\u00e2n\u00ee\u2019nin Buh\u00e2r\u00ee, M\u00fcslim, Nes\u00e2\u00ee, Ahmed b. Hanbel gibi sahih kaynaklardan derledi\u011fi hadislerden birka\u00e7\u0131 bile bu \u00e2yetin \u00f6nemi hakk\u0131nda bir fikir edinmeye yetecektir: Hz.\nPeygamber, \u00dcbey b. K\u00e2\u2018b\u2019a \u201cAllah\u2019\u0131n kitab\u0131ndan hangi \u00e2yet en b\u00fcy\u00fc\u011f\u00fcd\u00fcr\u201d diye sorup \u201c\u00c2yet\u00fc\u2019l-k\u00fcrs\u00ee\u2019dir\u201d cevab\u0131n\u0131 al\u0131nca onu tebrik etmi\u015ftir (M\u00fcslim, \u201cM\u00fcs\u00e2fir\u00een\u201d, 258).\nYine \u00dcbey\u2019in hurmas\u0131na \u015feytana t\u00e2bi bir cin musallat olmu\u015f; vermeyi, da\u011f\u0131tmay\u0131 seven \u00dcbey\u2019i bundan vazge\u00e7irmek \u00fczere hurmay\u0131 a\u015f\u0131rmaya ba\u015flam\u0131\u015ft\u0131.\nEvet Allah diridir, O\u2019nun hayat s\u0131fat\u0131 vard\u0131r ve t\u0131pk\u0131 di\u011fer isimleri ve s\u0131fatlar\u0131 gibi bunun da mahiyetini ancak kendisi bilmektedir.\nGerek Araplar\u2019daki gerekse di\u011fer kavimlerdeki m\u00fc\u015friklerin \u00e7o\u011fu b\u00fcy\u00fck bir Allah\u2019a inanmakla beraber bunun yan\u0131nda \u2013her birine bir i\u015flev tan\u0131d\u0131klar\u0131\u2013 s\u00f6zde tanr\u0131lara inanm\u0131\u015flard\u0131r.\nTevhidi a\u00e7\u0131klayarak ba\u015flayan \u00e2yet, Allah Te\u00e2l\u00e2\u2019n\u0131n \u201ckayy\u00fbm\u201d s\u0131fat\u0131n\u0131 zikrederek \u201ck\u00fc\u00e7\u00fck, arac\u0131, \u00f6zel g\u00f6revli... tanr\u0131lar\u201da gerek bulunmad\u0131\u011f\u0131n\u0131 ifade etmektedir.\n\u00c7\u00fcnk\u00fc kayy\u00fbm, \u201cb\u00fct\u00fcn varl\u0131klar\u0131 g\u00f6r\u00fcp g\u00f6zeten, y\u00f6neten, bir an bile onlar\u0131 bilgi ve ilgisi d\u0131\u015f\u0131nda tutmayan\u201d demektir.\n\u201cOnu ne uyku basar ne uyur\u201d c\u00fcmlesi, hay ve kayy\u00fbm s\u0131fatlar\u0131n\u0131 peki\u015ftirmekte ve biraz daha anla\u015f\u0131lmas\u0131n\u0131 sa\u011flamaktad\u0131r.\nAllah Te\u00e2l\u00e2\u2019n\u0131n kayy\u00fbmlu\u011fu k\u00e2mil ve kesintisiz oldu\u011funa, daha do\u011frusu kayy\u00fbm s\u0131fat\u0131 bunu ifade etti\u011fine g\u00f6re O\u2019nu ne uyku basar ne de uyur.\nYerde ve g\u00f6kte ne varsa \u2013ba\u015fka hi\u00e7bir kimseye de\u011fil\u2013 O\u2019na aittir; yaratan\u0131 da ger\u00e7ek sahibi de O\u2019dur.\n\u00c2yetin bu m\u00e2nay\u0131 ifade eden par\u00e7as\u0131 \u201cYaln\u0131z O\u2019na aittir\u201d k\u0131sm\u0131yla tevhidi \u00f6\u011fretirken \u201cba\u015fkas\u0131na de\u011fil\u201d m\u00e2nas\u0131yla de \u015firkin \u00e7e\u015fitlerini reddetmektedir.\n\u00c7\u00fcnk\u00fc m\u00fc\u015frik toplumlar varl\u0131klar\u0131 yarat\u0131l\u0131\u015f, aidiyet ve yetki bak\u0131mlar\u0131ndan \u00e7e\u015fitli tanr\u0131lar aras\u0131nda payla\u015ft\u0131rm\u0131\u015flar; mesel\u00e2 y\u0131ld\u0131z, g\u00f6k, yer... tanr\u0131lar\u0131ndan s\u00f6z etmi\u015flerdir.\n\u201cYerde ve g\u00f6kte\u201d tabiri Arap\u00e7a\u2019da \u201cb\u00fct\u00fcn varl\u0131klar\u201d m\u00e2nas\u0131nda kullan\u0131lmakta, ad\u0131na yer ve g\u00f6k denilmeyen veya madd\u00ee m\u00e2nada yere ve g\u00f6\u011fe dahil bulunmayan mek\u00e2nlar ve buradaki varl\u0131klar da bu ifadenin i\u00e7ine girmektedir.\nAllah\u2019a ortak ko\u015fan k\u00e2firlerin bir k\u0131sm\u0131, bu ortaklar\u0131n O\u2019na denk olduklar\u0131na de\u011fil, O\u2019nun nezdinde reddedilemez \u015fefaat, geri \u00e7evrilemez arac\u0131l\u0131k hakk\u0131na sahip bulunduklar\u0131na inanmakta ve putlara bu anlay\u0131\u015f i\u00e7inde tap\u0131nmaktad\u0131rlar.\nAllah kat\u0131nda kendisine \u015fefaat izni verilenlerin durumu ve yetkileri, \u00f6d\u00fcl t\u00f6renlerinde \u00f6d\u00fclleri vermek \u00fczere k\u00fcrs\u00fcye \u00e7a\u011fr\u0131lan \u015feref konuklar\u0131n\u0131nkine benzemektedir.\nAncak bu merasimi tertipleyenlere g\u00f6re onlar, \u015ferefli, sayg\u0131ya l\u00e2y\u0131k, b\u00fcy\u00fck kimseler olduklar\u0131ndan kendilerine b\u00f6yle bir imtiyaz verilmi\u015ftir.\nAllah kat\u0131nda \u015fefaatlerine izin verilecek olanlar da Allah\u2019a yak\u0131n ve sevgili kullar olacakt\u0131r.\nAllah\u2019tan ba\u015fka b\u00fct\u00fcn \u015fuur ve bilgi sahiplerinin bilgileri s\u0131n\u0131rl\u0131d\u0131r, do\u011fru da yanl\u0131\u015f da olmaya a\u00e7\u0131kt\u0131r.\nBu genel ger\u00e7ek \u015fefaat meselesine uyguland\u0131\u011f\u0131nda kimin \u015fefaate l\u00e2y\u0131k oldu\u011funun da ancak Allah taraf\u0131ndan bilinece\u011fi anla\u015f\u0131l\u0131r.\n\u00c7\u00fcnk\u00fc d\u0131\u015f g\u00f6r\u00fcn\u00fc\u015f\u00fc (m\u00e2 beyne eyd\u00eehim) itibariyle \u015fefaate l\u00e2y\u0131k g\u00f6r\u00fclenlerin, kullar taraf\u0131ndan g\u00f6r\u00fclemeyen ve bilinemeyen i\u00e7 y\u00fczleri (m\u00e2 halfeh\u00fcm) itibariyle b\u00f6yle olmamalar\u0131 m\u00fcmk\u00fcnd\u00fcr.\nAllah birdir ve yaln\u0131zca O ibadete l\u00e2y\u0131kt\u0131r; \u00e7\u00fcnk\u00fc O\u2019ndan ba\u015fka olmu\u015fu, olaca\u011f\u0131, gizliyi, a\u00e7\u0131\u011f\u0131, ge\u00e7mi\u015fi, gelece\u011fi, g\u00f6r\u00fcleni, gayb\u0131 bilen yoktur.\nAllah Te\u00e2l\u00e2\u2019n\u0131n \u00fczerine oturulan madd\u00ee alet m\u00e2nas\u0131nda k\u00fcrs\u00fcs\u00fc olamayaca\u011f\u0131ndan \u2013bu O\u2019nun bizzat a\u00e7\u0131klad\u0131\u011f\u0131 y\u00fcce s\u0131fatlar\u0131na ayk\u0131r\u0131 d\u00fc\u015ft\u00fc\u011f\u00fcnden\u2013 burada k\u00fcrs\u00fcden bir ba\u015fka m\u00e2nan\u0131n kastedilmi\u015f olmas\u0131 gerekir.\nEsasen Kur\u2019an\u2019da Allah\u2019a nisbet edilen, \u201cAllah\u2019\u0131n...\u201d denilen her \u015feyi, O\u2019nun varl\u0131\u011f\u0131na dahil veya kulland\u0131\u011f\u0131 bir \u015fey olarak anlamak da do\u011fru de\u011fildir.\nMesel\u00e2 \u201cAllah\u2019\u0131n evi, Allah\u2019\u0131n ruhu, Allah\u2019\u0131n emri, Allah\u2019\u0131n k\u00f6lesi\u201d tamlamalar\u0131nda Allah\u2019a ait olan \u015feyler b\u00f6yledir.\nBunlar ne O\u2019nun varl\u0131\u011f\u0131n\u0131n bir par\u00e7as\u0131d\u0131r ne de kulland\u0131\u011f\u0131 ara\u00e7lard\u0131r; \u00f6nem ve \u015fereflerinden dolay\u0131 O\u2019nun\u201d diye tan\u0131mlanm\u0131\u015flard\u0131r.\n\u00c2yetin bu k\u0131sm\u0131n\u0131, \u201ck\u00fcrs\u00fcden maksat O\u2019nun h\u00fck\u00fcmranl\u0131\u011f\u0131d\u0131r ve buna s\u0131n\u0131r yoktur, hi\u00e7bir \u015fey O\u2019nun d\u0131\u015f\u0131nda kalamaz\u201d veya \u201cAllah semavat\u0131, arz\u0131, ar\u015f\u0131 Kur\u2019an\u2019da zikretmi\u015f, fakat bunlardan maksad\u0131n ne oldu\u011funu a\u00e7\u0131klamam\u0131\u015ft\u0131r.\nK\u00fcrs\u00fcs\u00fc de b\u00f6yle bir varl\u0131kt\u0131r, yerleri ve g\u00f6kleri i\u00e7ine alacak kadar geni\u015ftir.\nNe ve nas\u0131l oldu\u011funu ise ancak kendisi bilmektedir\u201d \u015feklinde anlamak m\u00fcmk\u00fcnd\u00fcr.\nY\u00fcce, k\u00e2mil, e\u015fsiz s\u0131fatlar\u0131n\u0131n bir k\u0131sm\u0131 \u00e2yette zikredilen y\u00fcce Allah\u2019a, kullar\u0131n sonsuz gibi g\u00f6rd\u00fckleri k\u00e2inat\u0131 korumak, g\u00f6zetmek ve y\u00f6netmek elbette g\u00fc\u00e7 gelmeyecek, O\u2019nu yormayacak, me\u015fgul bile etmeyecektir.\n), her \u015feyin \u015ferrinden Allah\u2019a s\u0131\u011f\u0131narak s\u00fcrekli Fel\u00e2k ve N\u00e2s s\u00fbreleri ile \u00c2yete\u2019l-k\u00fcrs\u00ee\u2019yi okumu\u015ftur.\n), \u2018Ayet\u00fc\u2019l-k\u00fcrs\u00ee\u2019yi \u00f6zellikle yatmadan \u00f6nce ve namazlardan sonra okumu\u015f ve m\u00fcsl\u00fcmanlara okumalar\u0131n\u0131 \u00f6\u011f\u00fctlemi\u015ftir.\n\u201cK\u00fcrs\u00fc\u201d, Allah\u2019\u0131n kudret ve azameti, O\u2019nun her \u015feyi kapsayan ilmi demektir.\n\u00c2yette, Allah Te\u00e2l\u00e2 kendi zat\u0131n\u0131n \u00e7ok veciz bir tan\u0131m\u0131n\u0131 yapmaktad\u0131r.\nKitab-\u0131 Mukaddes\u2019te yanl\u0131\u015f ve tahrif edilmi\u015f bir bi\u00e7imde anlat\u0131lan Allah, burada nas\u0131l ise \u00f6yle tarif edilmektedir.\nO, yerde, g\u00f6kte ve ikisi aras\u0131nda olan her \u015feyin sahibi ve m\u00e2likidir.\nHi\u00e7 kimse h\u00e2kimiyetinde, otoritesinde, m\u00fclk\u00fcnde ve y\u00f6netiminde O\u2019na ortak de\u011fildir.\nHi\u00e7bir \u015fey O\u2019na rakip ve e\u015f olamaz.",
    "article_html": "",
    "meta_description": "Ayetel K\u00fcrsi Oku ve Dinle sayfam\u0131z \u00fczerinden ezberlemek isteyenler i\u00e7in Ayetel K\u00fcrsi'nin T\u00fcrk\u00e7e ve Arap\u00e7a okunu\u015fu, Ayetel K\u00fcrsi'nin anlam\u0131 (Diyanet Meali), fazileti ve Tefsiri hakk\u0131nda t\u00fcm detaylara ula\u015f\u0131labilir.",
    "meta_lang": "tr"
}