{
    "article_id": "065d4cab4c0d1855c5e86494c9e81261.1590266258.4727836",
    "title": "'E-ticarette adeta 5 y\u0131l sonras\u0131n\u0131n dinamiklerine ge\u00e7i\u015f yapt\u0131k'",
    "authors": [
        "Selim \u00d6zt\u00fcrk",
        "Selimozturk Hurriyet.Com.Tr"
    ],
    "canonical_link": "https://www.hurriyet.com.tr/teknoloji/e-ticarette-adeta-5-yil-sonrasinin-dinamiklerine-gecis-yaptik-41523228",
    "url": "http://hurriyet.com.tr/teknoloji/e-ticarette-adeta-5-yil-sonrasinin-dinamiklerine-gecis-yaptik-41523228",
    "top_img": "https://i4.hurimg.com/i/hurriyet/75/0x0/5ec771692269a204d4df9b35.jpg",
    "meta_img": "https://i4.hurimg.com/i/hurriyet/75/0x0/5ec771692269a204d4df9b35.jpg",
    "movies": [],
    "text": "Pandemi s\u00fcreci teknoloji \u00fcr\u00fcnleri sekt\u00f6r\u00fcn\u00fc nas\u0131l etkiliyor? Bundan sonra ne olur?\n\nT\u00fcketici teknolojileri pazar\u0131 ilk \u00e7eyrek verilerine g\u00f6re y\u00fczde 16 seviyesinde b\u00fcy\u00fcd\u00fc. Asl\u0131nda 2020 y\u0131l\u0131na olduk\u00e7a y\u00fcksek bir performansla ba\u015fland\u0131. Ge\u00e7en y\u0131l ayn\u0131 d\u00f6nem ile kar\u015f\u0131la\u015ft\u0131r\u0131ld\u0131\u011f\u0131nda, teknoloji \u00fcr\u00fcnleri sat\u0131\u015flar\u0131 Ocak\u2019ta y\u00fczde 29, \u015eubat\u2019ta y\u00fczde 30 seviyesinde artt\u0131. Mart ay\u0131nda ise pandemi tedirginli\u011finin yayg\u0131nla\u015fmas\u0131, \u00fclkemizde vakalar g\u00f6r\u00fclmesi ve ay\u0131n son haftas\u0131nda ma\u011fazalar\u0131n pek \u00e7o\u011funun kapanmas\u0131yla ciro kay\u0131plar\u0131 oldu ve pazarda y\u00fczde 6 seviyesinde daralma ger\u00e7ekle\u015fti.\n\nGe\u00e7en y\u0131l ilk \u00e7eyre\u011fe g\u00f6re en fazla b\u00fcy\u00fcme y\u00fczde 51 ile IT/Bilgi Teknolojileri kategorisinden geldi. Bilgisayar, tablet gibi \u00fcr\u00fcnler \u00f6zellikle evden \u00e7al\u0131\u015fma, evden e\u011fitimin ba\u015flamas\u0131yla sat\u0131\u015flardaki art\u0131\u015f\u0131n\u0131 s\u00fcrd\u00fcrd\u00fc. \u0130lk etapta cep telefonu ve TV sat\u0131\u015flar\u0131nda sert d\u00fc\u015f\u00fc\u015fler g\u00f6rd\u00fck ama sonras\u0131nda o kategorilerde de sat\u0131\u015flar bir miktar toparlanmaya ba\u015flad\u0131. Sonu\u00e7 olarak ilk \u00e7eyrek, TVlerin a\u011f\u0131rl\u0131kta oldu\u011fu t\u00fcketici elektroni\u011finde y\u00fczde 19, b\u00fcy\u00fck beyaz e\u015fyada y\u00fczde 16, telekom ve k\u00fc\u00e7\u00fck ev aletlerinde y\u00fczde 14 seviyesinde b\u00fcy\u00fcme ile tamamland\u0131. Teknosa olarak ilk 3 ay sat\u0131\u015flar\u0131na g\u00f6re pazar\u0131n \u00fczerinde b\u00fcy\u00fcme kaydettik.\n\nCovid-19 sonras\u0131nda online sat\u0131\u015flar t\u00fcm d\u00fcnyada oldu\u011fu gibi bizde de \u00e7ok \u00f6nemli seviyede artt\u0131. \u00d6te yandan sekt\u00f6r\u00fcn yaratt\u0131\u011f\u0131 de\u011feri sadece online sat\u0131\u015flarla yakalamam\u0131z \u015fu a\u015famada m\u00fcmk\u00fcn de\u011fil. Bizden \u00f6nce s\u00fcreci ya\u015fayan ve normalle\u015fmeye ba\u015flayan, ma\u011fazalar\u0131n kademeli olarak a\u00e7\u0131ld\u0131\u011f\u0131 \u00c7in, \u0130talya, \u0130spanya gibi \u00fclkelerde ge\u00e7en y\u0131lki sat\u0131\u015f seviyeleri hen\u00fcz yakalanmam\u0131\u015f olsa da sat\u0131\u015flarda geli\u015fme ba\u015flad\u0131\u011f\u0131n\u0131 g\u00f6r\u00fcyoruz.\n\nTeknoloji \u00fcr\u00fcnlerinin hayatlar\u0131m\u0131zda ne kadar \u00f6nemli bir ihtiya\u00e7 oldu\u011fu bu s\u00fcre\u00e7te daha da peki\u015fti. \u0130\u015f, e\u011fitim, ileti\u015fim, sosyalle\u015fme, e\u011flence, hijyen, bak\u0131m ve sa\u011fl\u0131kl\u0131 beslenme i\u00e7in evde ihtiya\u00e7 duyulan teknoloji \u00fcr\u00fcnleri t\u00fcketicilerden ilgi g\u00f6rmeye devam ediyor. Bundan sonras\u0131 i\u00e7in pazar\u0131n performans\u0131, pandemi ile m\u00fccadelenin seyrine g\u00f6re de\u011fi\u015fecek. Endi\u015fe edilen ikinci dalga olmazsa daha h\u0131zl\u0131 toparlanma ya\u015fan\u0131r.\n\nMa\u011fazalar\u0131n\u0131z\u0131 22 Mart gecesi kapad\u0131n\u0131z. O zaman itibar\u0131yla online sat\u0131\u015flar nas\u0131l gidiyor? Bu s\u00fcre\u00e7te en \u00e7ok hangi \u00fcr\u00fcnler tercih ediliyor?\n\nHer zaman, her ko\u015fulda \u00f6nceli\u011fimiz \u00e7al\u0131\u015fanlar\u0131m\u0131z\u0131n, ailelerinin ve toplumumuzun sa\u011fl\u0131\u011f\u0131 ve g\u00fcvenli\u011fi. Bu do\u011frultuda, Sabanc\u0131 Toplulu\u011fu ile koordinasyon i\u00e7inde en \u00fcst seviyede \u00f6nlemleri ba\u015f\u0131ndan beri kademeli olarak hayata ge\u00e7irdik ve ge\u00e7irmeye devam ediyoruz.\n\n\u00c7al\u0131\u015fanlar\u0131m\u0131z\u0131n ve m\u00fc\u015fterilerimizin sa\u011fl\u0131\u011f\u0131n\u0131 korumak, sosyal izolasyon konusunda hassasiyete destek vermek i\u00e7in sekt\u00f6rde ma\u011faza kapatma karar\u0131n\u0131 ilk biz ald\u0131k ve 22 Mart gecesi itibar\u0131yla da kepenklerimizi kapatt\u0131k. Merkez ofisimizde de 23 Mart itibar\u0131yla tamamen evden \u00e7al\u0131\u015fma sistemine ge\u00e7tik.\n\n\n\nCovid-19 ile m\u00fccadeleye ald\u0131\u011f\u0131m\u0131z tedbirlerle maksimum destek verirken, toplum i\u00e7in sorumluluklar\u0131m\u0131z\u0131 yerine getirmeye, payda\u015flar\u0131m\u0131z i\u00e7in de\u011fer yaratmaya devam ediyoruz. Ma\u011fazalar\u0131m\u0131z kapal\u0131 olsa da t\u00fcketicilerin bu d\u00f6nemde artan teknoloji ihtiya\u00e7lar\u0131 do\u011frultusunda Teknosa.com ve mobil platformlar\u0131m\u0131zdan hizmet veriyoruz.\n\nEvde ve internette her zamankinden daha fazla vakit ge\u00e7irilen bu d\u00f6nemde, Teknosa.com\u2019da yo\u011funluk artt\u0131. Nisan ay\u0131nda ge\u00e7en y\u0131la k\u0131yasla ziyaret\u00e7i say\u0131m\u0131z 2 kat artt\u0131. \u00d6zellikle kad\u0131n ve gen\u00e7 ziyaret\u00e7i say\u0131m\u0131zdaki y\u00fcksek art\u0131\u015f oranlar\u0131 bizleri mutlu etti. Sipari\u015f say\u0131m\u0131z 6 kat artt\u0131. 5 kat fazla adet \u00fcr\u00fcn\u00fc m\u00fc\u015fterilerimizle bulu\u015fturduk.\n\nOnline sat\u0131\u015f trendlerine bakt\u0131\u011f\u0131m\u0131zda; evden \u00e7al\u0131\u015fmay\u0131, e\u011fitimi sa\u011flayan, ev hijyenini kolayla\u015ft\u0131ran, evde vakit ge\u00e7irmeyi konforlu, e\u011flenceli k\u0131lan ve ki\u015fisel bak\u0131m i\u00e7in ihtiya\u00e7 olan \u00fcr\u00fcnlere olan talepte \u00f6nemli bir art\u0131\u015f ya\u015fan\u0131yor. Ge\u00e7en y\u0131l nisan ay\u0131 online cirolar\u0131na g\u00f6re bilgisayarda 13 kat, notebook aksesuarlar\u0131nda 22 kat, ki\u015fisel bak\u0131mda 14 kat, g\u00f6r\u00fcnt\u00fc sistemlerinde 9 kat ve telefonlarda 8 kat art\u0131\u015f var. Evde e\u011fitim, e\u011flence ve uzaktan \u00e7al\u0131\u015fmaya d\u00f6n\u00fck olarak notebooklar, tabletler, gaming \u00fcr\u00fcnleri, ak\u0131ll\u0131 telefonlar, yaz\u0131c\u0131lar, wireless modemler ve konsollar \u00e7ok sat\u0131l\u0131yor. Ki\u015fisel bak\u0131mda \u00f6zellikle t\u0131ra\u015f makineleri ve sa\u00e7 kesme \u00fcr\u00fcnlerinde sat\u0131\u015f rekorlar\u0131 k\u0131r\u0131l\u0131yor. Ev temizli\u011finde kolayl\u0131k sa\u011flayan \u015farjl\u0131 ve robot s\u00fcp\u00fcrgelere olan talep dikkat \u00e7ekici. Ev aletlerinde de d\u00f6nem \u00f6zelinde f\u0131r\u0131n, ekmek yapma makinesi, \u00fct\u00fc gibi \u00fcr\u00fcnler adet ve cirosunu en \u00e7ok art\u0131ran \u00fcr\u00fcnler aras\u0131nda yer al\u0131yor.\n\nOnline sat\u0131\u015flar ma\u011fazalar a\u00e7\u0131ld\u0131ktan sonra da bu h\u0131zla devam eder mi?\n\nT\u00fcrkiye\u2019de toplam e-ticaret hacmi ge\u00e7en y\u0131l y\u00fczde 39 b\u00fcy\u00fcd\u00fc. Online perakende ise y\u00fczde 43\u2019l\u00fck b\u00fcy\u00fcme ile 45 milyar TL\u2019lik hacme ula\u015ft\u0131. Bununla birlikte online perakendenin toplam perakende cirosu i\u00e7indeki pay\u0131 y\u00fczde 6,2 seviyesinde ger\u00e7ekle\u015fti. Sekt\u00f6r i\u00e7indeki hacmi halen olduk\u00e7a s\u0131n\u0131rl\u0131.\n\n\u00d6te yandan e-ticaret, 2020\u2019de salg\u0131n s\u00fcreciyle birlikte yeni bir ivme kazand\u0131. Korunma tedbirleri gere\u011fi ma\u011fazalar\u0131n kapal\u0131 oldu\u011fu ve evde vakit ge\u00e7irilen s\u00fcre\u00e7te online al\u0131\u015fveri\u015f\u00e7i kitlesi ko\u015fullar gere\u011fi artt\u0131. \u0130nternetten daha \u00f6nce al\u0131\u015fveri\u015f yapmayan ya da nadiren tercih eden pek \u00e7ok insan\u0131 da kazand\u0131k. E-ticarette adeta 5 y\u0131l sonras\u0131n\u0131n dinamiklerine ge\u00e7i\u015f yapt\u0131k.\n\n\n\nE-ticaret, bu zor s\u00fcre\u00e7te g\u00fc\u00e7l\u00fc bir r\u00fczgar\u0131 arkas\u0131na ald\u0131. Buradaki belli trendlerin devam edece\u011fini d\u00fc\u015f\u00fcn\u00fcyorum. Ancak m\u00fc\u015fterilerin al\u0131\u015fveri\u015f kanal tercihlerinin nas\u0131l \u015fekillenece\u011fini normalle\u015fme s\u00fcreci sonras\u0131nda g\u00f6rece\u011fiz. Bizim gibi omnichannel, yani online ve offline kanallarda kesintisiz hizmet veren perakende \u015firketleri i\u00e7in \u00f6n\u00fcm\u00fczdeki d\u00f6nemin yeni f\u0131rsatlar olu\u015fturaca\u011f\u0131n\u0131 \u00f6ng\u00f6r\u00fcyoruz.\n\nBu d\u00f6nemde \u015firketler i\u00e7in teknoloji ve dijitalle\u015fmenin \u00f6nemi bir kez daha anla\u015f\u0131ld\u0131. Teknosa bu noktada nerede, neler yapmay\u0131 planl\u0131yor?\n\nCovid-19 s\u00fcrecinde dijitalle\u015fmenin ve teknolojinin hayat\u0131m\u0131zdaki rol\u00fcn\u00fc bizzat deneyimledik. Teknosa olarak bu zor d\u00f6nemde g\u00fc\u00e7l\u00fc altyap\u0131m\u0131z, m\u00fc\u015fteri odakl\u0131 dijitalle\u015fme ve d\u00f6n\u00fc\u015f\u00fcm konusunda son y\u0131llarda att\u0131\u011f\u0131m\u0131z ad\u0131mlar\u0131n faydas\u0131n\u0131 g\u00f6rd\u00fck. S\u00fcre\u00e7lerimizi dijital ortama \u00e7oktan ta\u015f\u0131d\u0131\u011f\u0131m\u0131z i\u00e7in t\u00fcm i\u015flerimizde s\u00fcreklili\u011fi sa\u011flayabildik. Veriye dayal\u0131 ve omnichannel i\u015f modelimiz sayesinde m\u00fc\u015fterilerimize eri\u015fme, onlar\u0131n beklentilerini h\u0131zl\u0131 anlama ve buna uygun hizmet ve \u00f6neri sunma konusunda h\u0131zl\u0131 aksiyon alabildik.\n\n\u00d6rne\u011fin Mart ay\u0131nda ayn\u0131 g\u00fcn teslimat hizmetimizi 10 ile, ertesi g\u00fcn teslimat hizmetimizi 26 ile yayg\u0131nla\u015ft\u0131rd\u0131k. \u0130nternet sipari\u015flerini m\u00fc\u015fterilerimize daha h\u0131zl\u0131 ula\u015ft\u0131rmak i\u00e7in 11 ilde 12 ma\u011fazam\u0131z\u0131 g\u00f6lge ma\u011fazaya (dark store) d\u00f6n\u00fc\u015ft\u00fcrd\u00fck, oradan \u00fcr\u00fcn sevki de yaparak teslim s\u00fcrelerini h\u0131zland\u0131rd\u0131k.\n\nSalg\u0131n s\u00fcrecinde Teknosa.com \u00fczerinden canl\u0131 destek hizmeti vermeye ba\u015flad\u0131k. Teknoloji \u00fcr\u00fcn ihtiya\u00e7lar\u0131n\u0131n \u00f6nemli hale geldi\u011fi bu s\u00fcre\u00e7te, t\u00fcketicilerin ak\u0131llar\u0131nda farkl\u0131 sorular olabiliyor; sat\u0131n alma s\u00fcrecinde ve sonras\u0131nda t\u0131pk\u0131 ma\u011fazalar\u0131m\u0131zda oldu\u011fu gibi uzmanlarla konu\u015fup bilgi ve destek almak istiyorlar. Canl\u0131 destek ile \u00fcr\u00fcn bilgi payla\u015f\u0131mlar\u0131 veya sat\u0131n almadan teslimat s\u00fcre\u00e7lerine kadar farkl\u0131 konularda t\u00fcketicilerimizle birebir ileti\u015fim kuruyor ve onlar\u0131n yan\u0131nda oluyoruz.\n\nBiz bu s\u00fcre\u00e7te evlerde artan teknoloji ihtiya\u00e7lar\u0131n\u0131 g\u00f6z \u00f6n\u00fcne alarak online al\u0131\u015fveri\u015f yapamayanlar, acil ihtiyac\u0131 olanlar i\u00e7in alternatif bir eri\u015fim kanal\u0131 yaratmak \u00fczere Carrefoursa ile g\u00fc\u00e7 birli\u011fine de gittik. M\u00fc\u015fterilerimiz markete temel g\u0131da ihtiya\u00e7lar\u0131 i\u00e7in gitti\u011finde ihtiya\u00e7 duyduklar\u0131 teknoloji \u00fcr\u00fcnlerini de alabilsinler istedik. \u0130lk etapta teknoloji alanlar\u0131m\u0131z\u0131 5 Carrefoursa marketinde olu\u015fturduk. Ard\u0131ndan \u0130stanbul, Ankara, Bursa, Adana ve Antalya\u2019daki 21 markete yayg\u0131nla\u015ft\u0131rarak bu say\u0131y\u0131 art\u0131rd\u0131k. M\u00fc\u015fterilerimizden bu noktada \u00e7ok pozitif d\u00f6n\u00fc\u015fler al\u0131yoruz.\n\n\u015eu anda zaman ve mekandan ba\u011f\u0131ms\u0131z bir ya\u015fam\u0131n demosunu ya\u015f\u0131yoruz. Yeni \u015feyler \u00f6\u011freniyor, salg\u0131n \u00f6ncesi yapt\u0131klar\u0131m\u0131z\u0131n k\u0131ymetini anl\u0131yor, \u00e7\u00f6z\u00fcm \u00fcretme kaslar\u0131m\u0131z\u0131 geli\u015ftiriyor ve yeni bak\u0131\u015f a\u00e7\u0131lar\u0131, al\u0131\u015fkanl\u0131klar kazan\u0131yoruz. Ezberlerimizin bozuldu\u011fu bu s\u00fcre\u00e7ten sonra dijitalle\u015fmede yeni bir s\u0131\u00e7rama ya\u015fanmas\u0131n\u0131 bekliyoruz. Teknosa olarak yeni normalin dinamiklerine g\u00f6re dijitalle\u015fme yat\u0131r\u0131mlar\u0131m\u0131z\u0131 h\u0131zland\u0131r\u0131p yine en iyi m\u00fc\u015fteri deneyimini sunmaya odaklanaca\u011f\u0131z.\n\n\n\n\u0130lk \u00e7eyrek sonu\u00e7lar\u0131n\u0131z a\u00e7\u0131kland\u0131. Online\u2019da \u00f6nemli bir b\u00fcy\u00fcme var. Covid sonras\u0131 beklentileriniz neler?\n\nMart ay\u0131nda T\u00fcrkiye\u2019de Covid-19 etkilerini g\u00f6rmeye ba\u015flamam\u0131za ra\u011fmen ilk \u00e7eyre\u011fi ba\u015far\u0131l\u0131 sonu\u00e7larla tamamlad\u0131k. Bir \u00f6nceki y\u0131l\u0131n ayn\u0131 d\u00f6nemine g\u00f6re y\u00fczde 25\u2019lik bir b\u00fcy\u00fcme ger\u00e7ekle\u015ftirip 1 milyar 48 milyon TL ciro elde ettik. E-ticaret kanal\u0131ndaki performans\u0131m\u0131z 2\u2019ye katland\u0131. 2020 y\u0131l\u0131n\u0131n ilk \u00e7eyre\u011finde online sat\u0131\u015flar, bir \u00f6nceki y\u0131l\u0131n ayn\u0131 d\u00f6nemine g\u00f6re y\u00fczde 109 b\u00fcy\u00fcd\u00fc. Online sat\u0131\u015flar\u0131n pay\u0131 toplam ciro i\u00e7inde y\u00fczde 10,7\u2019ye ula\u015ft\u0131. 22 Mart gecesi ma\u011fazalar\u0131m\u0131z\u0131 kapatt\u0131ktan sonra e-ticaret sat\u0131\u015flar\u0131m\u0131z s\u00fcrekli y\u00fckselen bir trend g\u00f6sterdi.\n\nBundan sonraki d\u00f6nem i\u00e7in farkl\u0131 senaryolar \u00fczerinde \u00e7al\u0131\u015f\u0131yoruz. Ama oda\u011f\u0131m\u0131z, m\u00fc\u015fterilerimizin de\u011fi\u015fen ihtiya\u00e7lar\u0131n\u0131 ve beklentilerini analiz ederek, onlara en iyi deneyimi sunmak ve maksimum de\u011fer yaratmak.\n\nCovid 19 s\u00fcreciyle birlikte m\u00fc\u015fterilerimizin ihtiya\u00e7lar\u0131 ve davran\u0131\u015flar\u0131 de\u011fi\u015fti. Online al\u0131\u015fveri\u015f yapan kitle ko\u015fullar gere\u011fi artt\u0131. Bu s\u0131k\u0131nt\u0131l\u0131 zamanlar, bundan sonra bizi dijitalle\u015fme ve d\u00f6n\u00fc\u015f\u00fcm konusunda daha da h\u0131zl\u0131 olmaya te\u015fvik ediyor. \u00c7oklu kanal stratejimizi derinle\u015ftirecek ve y\u00fcz y\u00fcze ya\u015fatabildi\u011fimiz deneyimleri online kanala ta\u015f\u0131maya \u00f6ncelik verece\u011fiz.\n\nTeknosa, t\u00fcketicinin ihtiya\u00e7lar\u0131n\u0131 iyi dinleyen, iyi analiz eden ve bu ihtiya\u00e7lara uygun h\u0131zl\u0131 refleks veren bir \u015firket. G\u00fc\u00e7l\u00fc bir ekosistemi ve payda\u015flar\u0131yla olu\u015fturdu\u011fu 20 y\u0131la dayanan bir g\u00fcven ili\u015fkisi var. Bu zor g\u00fcnleri ekosistemimizle g\u00fc\u00e7 birli\u011fi yaparak, payda\u015flar\u0131m\u0131z\u0131 iyi dinleyerek ve yeni beklentilere \u00e7\u00f6z\u00fcm geli\u015ftirerek geride b\u0131rakmaya odaklan\u0131yoruz.\n\nAVM\u2019lerin bir k\u0131sm\u0131 a\u00e7\u0131ld\u0131, bir k\u0131sm\u0131 da 1 Haziran\u2019da a\u00e7\u0131l\u0131yor. Sizin ma\u011faza a\u00e7\u0131l\u0131\u015flar\u0131 i\u00e7in planlar\u0131n\u0131z neler? Ne t\u00fcr \u00f6nlemler al\u0131yorsunuz?\n\nTeknosa olarak \u00e7al\u0131\u015fanlar\u0131m\u0131z\u0131n ve toplumun sa\u011fl\u0131\u011f\u0131 en temel \u00f6nceli\u011fimiz. Bu \u00e7er\u00e7evede maksimum izolasyon ve i\u015f s\u00fcreklili\u011finin sa\u011flanmas\u0131 amac\u0131yla s\u00fcrecin ba\u015f\u0131ndan itibaren en \u00fcst seviyede \u00f6nlemlerimizi al\u0131yoruz.\n\nBu konuda olduk\u00e7a deneyime de sahibiz. Lojistik merkezimizde t\u00fcm korunma kurallar\u0131yla birlikte kendi ek tedbirlerimizi de alarak sa\u011fl\u0131kl\u0131 bir s\u00fcre\u00e7 ge\u00e7iriyoruz. Ayn\u0131 \u015fekilde Carrefoursa\u2019daki teknoloji alanlar\u0131m\u0131zda da \u00f6nlemleri harfiyen uyguluyoruz.\n\nBug\u00fcn geldi\u011fimiz noktada Covid-19 ile m\u00fccadelede olumlu geli\u015fmelere istinaden kademeli \u015fekilde normalle\u015fme s\u00fcreci ba\u015flad\u0131. Biz de ofislere d\u00f6nmek, ma\u011fazalar\u0131m\u0131zda m\u00fc\u015fterilerimizle bulu\u015fmak i\u00e7in art\u0131k g\u00fcnleri say\u0131yoruz.\n\nSa\u011fl\u0131k Bakanl\u0131\u011f\u0131 ve Ticaret Bakanl\u0131\u011f\u0131\u2019n\u0131n belirledi\u011fi kurallar do\u011frultusunda, Sabanc\u0131 Holding ve Topluluk \u015eirketleri ile koordinasyon i\u00e7inde 1 Haziran\u2019da kademeli ofise d\u00f6n\u00fc\u015f aksiyon planlar\u0131m\u0131z\u0131 olu\u015fturduk. Ma\u011fazalar\u0131m\u0131z\u0131 da bu \u00e7er\u00e7evede en sa\u011fl\u0131kl\u0131 ve g\u00fcvenli \u015fekilde kademeli olarak a\u00e7mak i\u00e7in haz\u0131rl\u0131klar\u0131m\u0131z\u0131 tamamlad\u0131k.\n\nHem ofis hem de ma\u011fazalar\u0131n a\u00e7\u0131l\u0131\u015f\u0131na d\u00f6n\u00fck olarak \u00e7al\u0131\u015fanlar\u0131m\u0131z i\u00e7in kapsaml\u0131 bir rehber haz\u0131rlad\u0131k. Ayr\u0131ca, hijyen kurallar\u0131 ve t\u00fcm yap\u0131lacaklarla ilgili payla\u015f\u0131mlar yap\u0131yoruz. T\u00fcm ma\u011fazalar\u0131m\u0131zda profesyonel dezenfekte i\u015flemlerini ve havaland\u0131rma sistem bak\u0131mlar\u0131n\u0131 ger\u00e7ekle\u015ftirdik ve bu uygulamalar\u0131m\u0131z periyodik olarak devam edecek. Sabanc\u0131 \u00dcniversitesi taraf\u0131ndan geli\u015ftirilen bakteri ve vir\u00fcslere kar\u015f\u0131 hijyen sa\u011flayan Antimic \u00fcr\u00fcn\u00fcyle ve temizlik malzemeleriyle g\u00fcn i\u00e7inde ve kapan\u0131\u015f sonras\u0131nda s\u0131k kullan\u0131lan y\u00fczeyleri ve \u00fcr\u00fcnlerimizi dezenfekte edece\u011fiz. Ekiplerimizin sa\u011fl\u0131k kontrolleri, ate\u015f \u00f6l\u00e7\u00fcm\u00fc her g\u00fcn yap\u0131lacak. Maske ve siperlerden, eldiven ve el dezenfaktanlar\u0131na kadar t\u00fcm koruyucu ekipmanlar setler halinde ma\u011fazalar\u0131m\u0131zda haz\u0131r. M\u00fc\u015fterilerimiz i\u00e7in de el dezenfaktanlar\u0131n\u0131 konumland\u0131rd\u0131k. Bununla birlikte resmi y\u00f6nlendirmeler gere\u011fi m\u00fc\u015fterilerimizi en az 8 metrekarede bir ki\u015fi kural\u0131 uyar\u0131nca a\u011f\u0131rlayaca\u011f\u0131z. Sosyal mesafe ve di\u011fer dikkat edilmesi gereken hususlar hakk\u0131nda ma\u011fazada y\u00f6nlendirmelerimizi konumland\u0131r\u0131yoruz. S\u0131k s\u0131k anonslarla da hat\u0131rlatmalar\u0131m\u0131z\u0131 yapaca\u011f\u0131z. Ma\u011faza i\u00e7lerinde ve dijital kanallar\u0131m\u0131zda daha detayl\u0131 bilgilendirmeler yapmaya da devam edece\u011fiz.",
    "keywords": [
        "dinamiklerine",
        "yapt\u0131k",
        "bu",
        "eticarette",
        "online",
        "y\u00fczde",
        "teknoloji",
        "sonras\u0131n\u0131n",
        "i\u00e7in",
        "y\u0131l",
        "ve",
        "bir",
        "ile",
        "olarak",
        "da",
        "ge\u00e7i\u015f",
        "adeta"
    ],
    "meta_keywords": [
        "teknosa",
        "b\u00fclent g\u00fcrcan",
        "SeoHaber"
    ],
    "publish_date": null,
    "summary": "Ge\u00e7en y\u0131l ayn\u0131 d\u00f6nem ile kar\u015f\u0131la\u015ft\u0131r\u0131ld\u0131\u011f\u0131nda, teknoloji \u00fcr\u00fcnleri sat\u0131\u015flar\u0131 Ocak\u2019ta y\u00fczde 29, \u015eubat\u2019ta y\u00fczde 30 seviyesinde artt\u0131.\nMart ay\u0131nda ise pandemi tedirginli\u011finin yayg\u0131nla\u015fmas\u0131, \u00fclkemizde vakalar g\u00f6r\u00fclmesi ve ay\u0131n son haftas\u0131nda ma\u011fazalar\u0131n pek \u00e7o\u011funun kapanmas\u0131yla ciro kay\u0131plar\u0131 oldu ve pazarda y\u00fczde 6 seviyesinde daralma ger\u00e7ekle\u015fti.\nGe\u00e7en y\u0131l ilk \u00e7eyre\u011fe g\u00f6re en fazla b\u00fcy\u00fcme y\u00fczde 51 ile IT/Bilgi Teknolojileri kategorisinden geldi.\n\u0130lk etapta cep telefonu ve TV sat\u0131\u015flar\u0131nda sert d\u00fc\u015f\u00fc\u015fler g\u00f6rd\u00fck ama sonras\u0131nda o kategorilerde de sat\u0131\u015flar bir miktar toparlanmaya ba\u015flad\u0131.\nSonu\u00e7 olarak ilk \u00e7eyrek, TVlerin a\u011f\u0131rl\u0131kta oldu\u011fu t\u00fcketici elektroni\u011finde y\u00fczde 19, b\u00fcy\u00fck beyaz e\u015fyada y\u00fczde 16, telekom ve k\u00fc\u00e7\u00fck ev aletlerinde y\u00fczde 14 seviyesinde b\u00fcy\u00fcme ile tamamland\u0131.\nCovid-19 sonras\u0131nda online sat\u0131\u015flar t\u00fcm d\u00fcnyada oldu\u011fu gibi bizde de \u00e7ok \u00f6nemli seviyede artt\u0131.\n\u00d6te yandan sekt\u00f6r\u00fcn yaratt\u0131\u011f\u0131 de\u011feri sadece online sat\u0131\u015flarla yakalamam\u0131z \u015fu a\u015famada m\u00fcmk\u00fcn de\u011fil.\nBizden \u00f6nce s\u00fcreci ya\u015fayan ve normalle\u015fmeye ba\u015flayan, ma\u011fazalar\u0131n kademeli olarak a\u00e7\u0131ld\u0131\u011f\u0131 \u00c7in, \u0130talya, \u0130spanya gibi \u00fclkelerde ge\u00e7en y\u0131lki sat\u0131\u015f seviyeleri hen\u00fcz yakalanmam\u0131\u015f olsa da sat\u0131\u015flarda geli\u015fme ba\u015flad\u0131\u011f\u0131n\u0131 g\u00f6r\u00fcyoruz.\nTeknoloji \u00fcr\u00fcnlerinin hayatlar\u0131m\u0131zda ne kadar \u00f6nemli bir ihtiya\u00e7 oldu\u011fu bu s\u00fcre\u00e7te daha da peki\u015fti.\n\u0130\u015f, e\u011fitim, ileti\u015fim, sosyalle\u015fme, e\u011flence, hijyen, bak\u0131m ve sa\u011fl\u0131kl\u0131 beslenme i\u00e7in evde ihtiya\u00e7 duyulan teknoloji \u00fcr\u00fcnleri t\u00fcketicilerden ilgi g\u00f6rmeye devam ediyor.\nBundan sonras\u0131 i\u00e7in pazar\u0131n performans\u0131, pandemi ile m\u00fccadelenin seyrine g\u00f6re de\u011fi\u015fecek.\nHer zaman, her ko\u015fulda \u00f6nceli\u011fimiz \u00e7al\u0131\u015fanlar\u0131m\u0131z\u0131n, ailelerinin ve toplumumuzun sa\u011fl\u0131\u011f\u0131 ve g\u00fcvenli\u011fi.\nBu do\u011frultuda, Sabanc\u0131 Toplulu\u011fu ile koordinasyon i\u00e7inde en \u00fcst seviyede \u00f6nlemleri ba\u015f\u0131ndan beri kademeli olarak hayata ge\u00e7irdik ve ge\u00e7irmeye devam ediyoruz.\n\u00c7al\u0131\u015fanlar\u0131m\u0131z\u0131n ve m\u00fc\u015fterilerimizin sa\u011fl\u0131\u011f\u0131n\u0131 korumak, sosyal izolasyon konusunda hassasiyete destek vermek i\u00e7in sekt\u00f6rde ma\u011faza kapatma karar\u0131n\u0131 ilk biz ald\u0131k ve 22 Mart gecesi itibar\u0131yla da kepenklerimizi kapatt\u0131k.\nCovid-19 ile m\u00fccadeleye ald\u0131\u011f\u0131m\u0131z tedbirlerle maksimum destek verirken, toplum i\u00e7in sorumluluklar\u0131m\u0131z\u0131 yerine getirmeye, payda\u015flar\u0131m\u0131z i\u00e7in de\u011fer yaratmaya devam ediyoruz.\nMa\u011fazalar\u0131m\u0131z kapal\u0131 olsa da t\u00fcketicilerin bu d\u00f6nemde artan teknoloji ihtiya\u00e7lar\u0131 do\u011frultusunda Teknosa.com ve mobil platformlar\u0131m\u0131zdan hizmet veriyoruz.\nEvde ve internette her zamankinden daha fazla vakit ge\u00e7irilen bu d\u00f6nemde, Teknosa.com\u2019da yo\u011funluk artt\u0131.\nGe\u00e7en y\u0131l nisan ay\u0131 online cirolar\u0131na g\u00f6re bilgisayarda 13 kat, notebook aksesuarlar\u0131nda 22 kat, ki\u015fisel bak\u0131mda 14 kat, g\u00f6r\u00fcnt\u00fc sistemlerinde 9 kat ve telefonlarda 8 kat art\u0131\u015f var.\nEvde e\u011fitim, e\u011flence ve uzaktan \u00e7al\u0131\u015fmaya d\u00f6n\u00fck olarak notebooklar, tabletler, gaming \u00fcr\u00fcnleri, ak\u0131ll\u0131 telefonlar, yaz\u0131c\u0131lar, wireless modemler ve konsollar \u00e7ok sat\u0131l\u0131yor.\nEv aletlerinde de d\u00f6nem \u00f6zelinde f\u0131r\u0131n, ekmek yapma makinesi, \u00fct\u00fc gibi \u00fcr\u00fcnler adet ve cirosunu en \u00e7ok art\u0131ran \u00fcr\u00fcnler aras\u0131nda yer al\u0131yor.\nOnline sat\u0131\u015flar ma\u011fazalar a\u00e7\u0131ld\u0131ktan sonra da bu h\u0131zla devam eder mi?\nOnline perakende ise y\u00fczde 43\u2019l\u00fck b\u00fcy\u00fcme ile 45 milyar TL\u2019lik hacme ula\u015ft\u0131.\nKorunma tedbirleri gere\u011fi ma\u011fazalar\u0131n kapal\u0131 oldu\u011fu ve evde vakit ge\u00e7irilen s\u00fcre\u00e7te online al\u0131\u015fveri\u015f\u00e7i kitlesi ko\u015fullar gere\u011fi artt\u0131.\n\u0130nternetten daha \u00f6nce al\u0131\u015fveri\u015f yapmayan ya da nadiren tercih eden pek \u00e7ok insan\u0131 da kazand\u0131k.\nE-ticarette adeta 5 y\u0131l sonras\u0131n\u0131n dinamiklerine ge\u00e7i\u015f yapt\u0131k.\nBizim gibi omnichannel, yani online ve offline kanallarda kesintisiz hizmet veren perakende \u015firketleri i\u00e7in \u00f6n\u00fcm\u00fczdeki d\u00f6nemin yeni f\u0131rsatlar olu\u015fturaca\u011f\u0131n\u0131 \u00f6ng\u00f6r\u00fcyoruz.\nBu d\u00f6nemde \u015firketler i\u00e7in teknoloji ve dijitalle\u015fmenin \u00f6nemi bir kez daha anla\u015f\u0131ld\u0131.\nTeknosa olarak bu zor d\u00f6nemde g\u00fc\u00e7l\u00fc altyap\u0131m\u0131z, m\u00fc\u015fteri odakl\u0131 dijitalle\u015fme ve d\u00f6n\u00fc\u015f\u00fcm konusunda son y\u0131llarda att\u0131\u011f\u0131m\u0131z ad\u0131mlar\u0131n faydas\u0131n\u0131 g\u00f6rd\u00fck.\nVeriye dayal\u0131 ve omnichannel i\u015f modelimiz sayesinde m\u00fc\u015fterilerimize eri\u015fme, onlar\u0131n beklentilerini h\u0131zl\u0131 anlama ve buna uygun hizmet ve \u00f6neri sunma konusunda h\u0131zl\u0131 aksiyon alabildik.\n\u00d6rne\u011fin Mart ay\u0131nda ayn\u0131 g\u00fcn teslimat hizmetimizi 10 ile, ertesi g\u00fcn teslimat hizmetimizi 26 ile yayg\u0131nla\u015ft\u0131rd\u0131k.\nCanl\u0131 destek ile \u00fcr\u00fcn bilgi payla\u015f\u0131mlar\u0131 veya sat\u0131n almadan teslimat s\u00fcre\u00e7lerine kadar farkl\u0131 konularda t\u00fcketicilerimizle birebir ileti\u015fim kuruyor ve onlar\u0131n yan\u0131nda oluyoruz.\nYeni \u015feyler \u00f6\u011freniyor, salg\u0131n \u00f6ncesi yapt\u0131klar\u0131m\u0131z\u0131n k\u0131ymetini anl\u0131yor, \u00e7\u00f6z\u00fcm \u00fcretme kaslar\u0131m\u0131z\u0131 geli\u015ftiriyor ve yeni bak\u0131\u015f a\u00e7\u0131lar\u0131, al\u0131\u015fkanl\u0131klar kazan\u0131yoruz.\nTeknosa olarak yeni normalin dinamiklerine g\u00f6re dijitalle\u015fme yat\u0131r\u0131mlar\u0131m\u0131z\u0131 h\u0131zland\u0131r\u0131p yine en iyi m\u00fc\u015fteri deneyimini sunmaya odaklanaca\u011f\u0131z.\nBir \u00f6nceki y\u0131l\u0131n ayn\u0131 d\u00f6nemine g\u00f6re y\u00fczde 25\u2019lik bir b\u00fcy\u00fcme ger\u00e7ekle\u015ftirip 1 milyar 48 milyon TL ciro elde ettik.\n2020 y\u0131l\u0131n\u0131n ilk \u00e7eyre\u011finde online sat\u0131\u015flar, bir \u00f6nceki y\u0131l\u0131n ayn\u0131 d\u00f6nemine g\u00f6re y\u00fczde 109 b\u00fcy\u00fcd\u00fc.\nAma oda\u011f\u0131m\u0131z, m\u00fc\u015fterilerimizin de\u011fi\u015fen ihtiya\u00e7lar\u0131n\u0131 ve beklentilerini analiz ederek, onlara en iyi deneyimi sunmak ve maksimum de\u011fer yaratmak.\nBu s\u0131k\u0131nt\u0131l\u0131 zamanlar, bundan sonra bizi dijitalle\u015fme ve d\u00f6n\u00fc\u015f\u00fcm konusunda daha da h\u0131zl\u0131 olmaya te\u015fvik ediyor.\nTeknosa, t\u00fcketicinin ihtiya\u00e7lar\u0131n\u0131 iyi dinleyen, iyi analiz eden ve bu ihtiya\u00e7lara uygun h\u0131zl\u0131 refleks veren bir \u015firket.\nG\u00fc\u00e7l\u00fc bir ekosistemi ve payda\u015flar\u0131yla olu\u015fturdu\u011fu 20 y\u0131la dayanan bir g\u00fcven ili\u015fkisi var.\nBu zor g\u00fcnleri ekosistemimizle g\u00fc\u00e7 birli\u011fi yaparak, payda\u015flar\u0131m\u0131z\u0131 iyi dinleyerek ve yeni beklentilere \u00e7\u00f6z\u00fcm geli\u015ftirerek geride b\u0131rakmaya odaklan\u0131yoruz.\nAVM\u2019lerin bir k\u0131sm\u0131 a\u00e7\u0131ld\u0131, bir k\u0131sm\u0131 da 1 Haziran\u2019da a\u00e7\u0131l\u0131yor.\nTeknosa olarak \u00e7al\u0131\u015fanlar\u0131m\u0131z\u0131n ve toplumun sa\u011fl\u0131\u011f\u0131 en temel \u00f6nceli\u011fimiz.\nBu \u00e7er\u00e7evede maksimum izolasyon ve i\u015f s\u00fcreklili\u011finin sa\u011flanmas\u0131 amac\u0131yla s\u00fcrecin ba\u015f\u0131ndan itibaren en \u00fcst seviyede \u00f6nlemlerimizi al\u0131yoruz.\nSa\u011fl\u0131k Bakanl\u0131\u011f\u0131 ve Ticaret Bakanl\u0131\u011f\u0131\u2019n\u0131n belirledi\u011fi kurallar do\u011frultusunda, Sabanc\u0131 Holding ve Topluluk \u015eirketleri ile koordinasyon i\u00e7inde 1 Haziran\u2019da kademeli ofise d\u00f6n\u00fc\u015f aksiyon planlar\u0131m\u0131z\u0131 olu\u015fturduk.\nMa\u011fazalar\u0131m\u0131z\u0131 da bu \u00e7er\u00e7evede en sa\u011fl\u0131kl\u0131 ve g\u00fcvenli \u015fekilde kademeli olarak a\u00e7mak i\u00e7in haz\u0131rl\u0131klar\u0131m\u0131z\u0131 tamamlad\u0131k.\nHem ofis hem de ma\u011fazalar\u0131n a\u00e7\u0131l\u0131\u015f\u0131na d\u00f6n\u00fck olarak \u00e7al\u0131\u015fanlar\u0131m\u0131z i\u00e7in kapsaml\u0131 bir rehber haz\u0131rlad\u0131k.\nT\u00fcm ma\u011fazalar\u0131m\u0131zda profesyonel dezenfekte i\u015flemlerini ve havaland\u0131rma sistem bak\u0131mlar\u0131n\u0131 ger\u00e7ekle\u015ftirdik ve bu uygulamalar\u0131m\u0131z periyodik olarak devam edecek.\nSabanc\u0131 \u00dcniversitesi taraf\u0131ndan geli\u015ftirilen bakteri ve vir\u00fcslere kar\u015f\u0131 hijyen sa\u011flayan Antimic \u00fcr\u00fcn\u00fcyle ve temizlik malzemeleriyle g\u00fcn i\u00e7inde ve kapan\u0131\u015f sonras\u0131nda s\u0131k kullan\u0131lan y\u00fczeyleri ve \u00fcr\u00fcnlerimizi dezenfekte edece\u011fiz.\nMaske ve siperlerden, eldiven ve el dezenfaktanlar\u0131na kadar t\u00fcm koruyucu ekipmanlar setler halinde ma\u011fazalar\u0131m\u0131zda haz\u0131r.\nBununla birlikte resmi y\u00f6nlendirmeler gere\u011fi m\u00fc\u015fterilerimizi en az 8 metrekarede bir ki\u015fi kural\u0131 uyar\u0131nca a\u011f\u0131rlayaca\u011f\u0131z.",
    "article_html": "",
    "meta_description": "Koronavir\u00fcs salg\u0131n\u0131 sonras\u0131 t\u00fcm d\u00fcnyada pek \u00e7ok sekt\u00f6r olumsuz etkilenirken, pek \u00e7ok ki\u015fi de evinden \u00e7al\u0131\u015fmaya ba\u015flad\u0131. Al\u0131\u015fveri\u015f al\u0131\u015fkanl\u0131klar\u0131 de\u011fi\u015fime u\u011frarken e-ticarette kurallar yeniden yaz\u0131l\u0131yor. Bu s\u00fcreci yak\u0131ndan takip eden Teknosa Genel M\u00fcd\u00fcr\u00fc B\u00fclent G\u00fcrcan, pandemi s\u00fcrecinde teknoloji \u00fcr\u00fcnlerinin...",
    "meta_lang": "tr"
}