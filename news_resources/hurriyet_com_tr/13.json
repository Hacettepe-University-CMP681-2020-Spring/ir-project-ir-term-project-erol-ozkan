{
    "article_id": "c99f1d46eca76f558904b7c4e5662656.1590265551.9207933",
    "title": "Camiden m\u00fczik yay\u0131n\u0131 b\u00fcy\u00fck tepki \u00e7ekmi\u015fti! \u0130\u015fin uzman\u0131 uyard\u0131",
    "authors": [],
    "canonical_link": "https://www.hurriyet.com.tr/gundem/camiden-muzik-yayini-buyuk-tepki-cekmisti-isin-uzmani-uyardi-41524311",
    "url": "http://hurriyet.com.tr/gundem/camiden-muzik-yayini-buyuk-tepki-cekmisti-isin-uzmani-uyardi-41524311",
    "top_img": "https://i4.hurimg.com/i/hurriyet/75/0x0/5ec927057152d80624cc251b.jpg",
    "meta_img": "https://i4.hurimg.com/i/hurriyet/75/0x0/5ec927057152d80624cc251b.jpg",
    "movies": [],
    "text": "\u0130zmir'in baz\u0131 b\u00f6lgelerindeki camilerde hoparl\u00f6rden \u0130talyan partizan mar\u015f\u0131 olarak bilinen '\u00c7av Bella' ile Selda Ba\u011fcan'\u0131n seslendirdi\u011fi \u2018Yuh Yuh\u2019 \u015fark\u0131s\u0131n\u0131n \u00e7al\u0131nmas\u0131 bir\u00e7ok kesimden tepki \u00e7ekti. Olay sonras\u0131 \u0130zmir Cumhuriyet Ba\u015fsavc\u0131l\u0131\u011f\u0131 soru\u015fturma ba\u015flatt\u0131. Soru\u015fturma kapsam\u0131nda o anlar\u0131n g\u00f6r\u00fcnt\u00fcs\u00fcn\u00fc sosyal medya hesab\u0131nda payla\u015fan CHP \u00fcyesi ve \u0130zmir eski \u0130l Ba\u015fkan Yard\u0131mc\u0131s\u0131 Banu \u00d6zdemir tutukland\u0131.\n\n\u0130zmir'de yakla\u015f\u0131k 30 y\u0131ld\u0131r radyo televizyon yay\u0131n\u0131 \u00fczerine faaliyet g\u00f6steren bir telekom\u00fcnikasyon firmas\u0131n\u0131n yetkilisi olan teknisyen Mutlu Boy, caminin kulland\u0131\u011f\u0131 cihaz\u0131n telsiz frekans\u0131 \u00fczerinden yay\u0131n yapt\u0131\u011f\u0131n\u0131 belirterek herhangi bir noktadan bu sinyalin \u00fcst\u00fcne bast\u0131rarak ba\u015fka bir telsizle yay\u0131n yap\u0131lm\u0131\u015f olabilece\u011fine dikkat \u00e7ekti. Sistemin buna a\u00e7\u0131k oldu\u011funu kaydeden Boy, k\u00f6t\u00fc ama\u00e7l\u0131 kimselerin ayn\u0131 eylemi tekrarlayabilece\u011fini dile getirdi. \u0130zmir'deki t\u00fcm camilerin de\u011fil baz\u0131lar\u0131n\u0131n frekans\u0131na girilebildi\u011fini s\u00f6yleyen Boy, \"Merkezdeki cami \u0130zmir'in \u00e7ukur noktas\u0131nda kald\u0131\u011f\u0131 i\u00e7in belli camilere buradaki cihaz\u0131n g\u00fcc\u00fc yetmiyor. Yetmeyince bu i\u015fi yapanlar y\u00fcksek noktadan bu telsiz sinyalinin \u00fczerine sinyal basarak bu olay\u0131 ger\u00e7ekle\u015ftirmi\u015f. Buradaki cihaz zay\u0131f kald\u0131\u011f\u0131 noktalarda onun sinyali \u00f6ne \u00e7\u0131k\u0131p o anons duyulmu\u015f. Kimin yapt\u0131\u011f\u0131n\u0131 tespit etmek i\u00e7in ara\u015ft\u0131rma gerekir. Bununla ilgili devlet kurumlar\u0131 var. \u00d6rne\u011fin Telsiz Genel M\u00fcd\u00fcrl\u00fc\u011f\u00fc gibi. Bu olay tekrar ya\u015fanabilir. Bu sabotaj\u0131 yapan eylemi tekrarlay\u0131p, bu sistemin zay\u0131f noktas\u0131n\u0131 \u00f6\u011frendi\u011fi i\u00e7in daha geli\u015fmi\u015f aletlerle daha fazla camiye ula\u015fabilir. Ayn\u0131 eylemi herhangi bir yerden bunun frekans\u0131n\u0131 \u00f6\u011frendi\u011fi i\u00e7in rahatl\u0131kla tekrarlayabilir. \"\n\n\u015e\u0130FREL\u0130 S\u0130STEM KULLANILMALI\n\nSistemin tekrar g\u00f6zden ge\u00e7irilip kapal\u0131 devre, yani havadan de\u011fil, \u015fifreli sistemlerin kullan\u0131larak g\u00fcvenli\u011fin art\u0131r\u0131labilece\u011fini a\u00e7\u0131klayan Boy, bu tarz sald\u0131r\u0131lar\u0131n \u00f6n\u00fcne ge\u00e7ilebilece\u011fini s\u00f6yledi. Boy, \"Sistem, tek ki\u015fiye ba\u011fl\u0131 olursa tek merkezden y\u00f6netilir ve d\u0131\u015fardan m\u00fcdahale imkans\u0131z olur. Bilgisayar\u0131 a\u00e7\u0131p kapamak gibi kodlama sistemi kullan\u0131lmal\u0131. Risk b\u00f6yle \u00f6nlenir. Bu \u015fekilde olursa minarenin \u00fcst\u00fcndeki telsiz antene herkes m\u00fcdahale edebilir d\u0131\u015far\u0131dan. Sonu\u00e7ta radyofrekans kod ve geli\u015fmi\u015f cihaz kullanmad\u0131\u011f\u0131n\u0131z s\u00fcrece b\u00fct\u00fcn risklere a\u00e7\u0131kt\u0131r\" diye konu\u015ftu.",
    "keywords": [
        "\u00e7ekmi\u015fti",
        "b\u00fcy\u00fck",
        "bu",
        "\u00f6\u011frendi\u011fi",
        "i\u0307\u015fin",
        "m\u00fczik",
        "uzman\u0131",
        "yay\u0131n\u0131",
        "boy",
        "telsiz",
        "camiden",
        "uyard\u0131",
        "i\u00e7in",
        "bir",
        "ve",
        "eylemi",
        "\u00fczerine",
        "\u00e7ekti",
        "tepki"
    ],
    "meta_keywords": [
        "Cami",
        "hoparl\u00f6r",
        "yay\u0131n"
    ],
    "publish_date": null,
    "summary": "\u0130zmir'in baz\u0131 b\u00f6lgelerindeki camilerde hoparl\u00f6rden \u0130talyan partizan mar\u015f\u0131 olarak bilinen '\u00c7av Bella' ile Selda Ba\u011fcan'\u0131n seslendirdi\u011fi \u2018Yuh Yuh\u2019 \u015fark\u0131s\u0131n\u0131n \u00e7al\u0131nmas\u0131 bir\u00e7ok kesimden tepki \u00e7ekti.\nOlay sonras\u0131 \u0130zmir Cumhuriyet Ba\u015fsavc\u0131l\u0131\u011f\u0131 soru\u015fturma ba\u015flatt\u0131.\nSoru\u015fturma kapsam\u0131nda o anlar\u0131n g\u00f6r\u00fcnt\u00fcs\u00fcn\u00fc sosyal medya hesab\u0131nda payla\u015fan CHP \u00fcyesi ve \u0130zmir eski \u0130l Ba\u015fkan Yard\u0131mc\u0131s\u0131 Banu \u00d6zdemir tutukland\u0131.\n\u0130zmir'de yakla\u015f\u0131k 30 y\u0131ld\u0131r radyo televizyon yay\u0131n\u0131 \u00fczerine faaliyet g\u00f6steren bir telekom\u00fcnikasyon firmas\u0131n\u0131n yetkilisi olan teknisyen Mutlu Boy, caminin kulland\u0131\u011f\u0131 cihaz\u0131n telsiz frekans\u0131 \u00fczerinden yay\u0131n yapt\u0131\u011f\u0131n\u0131 belirterek herhangi bir noktadan bu sinyalin \u00fcst\u00fcne bast\u0131rarak ba\u015fka bir telsizle yay\u0131n yap\u0131lm\u0131\u015f olabilece\u011fine dikkat \u00e7ekti.\nSistemin buna a\u00e7\u0131k oldu\u011funu kaydeden Boy, k\u00f6t\u00fc ama\u00e7l\u0131 kimselerin ayn\u0131 eylemi tekrarlayabilece\u011fini dile getirdi.\n\u0130zmir'deki t\u00fcm camilerin de\u011fil baz\u0131lar\u0131n\u0131n frekans\u0131na girilebildi\u011fini s\u00f6yleyen Boy, \"Merkezdeki cami \u0130zmir'in \u00e7ukur noktas\u0131nda kald\u0131\u011f\u0131 i\u00e7in belli camilere buradaki cihaz\u0131n g\u00fcc\u00fc yetmiyor.\nYetmeyince bu i\u015fi yapanlar y\u00fcksek noktadan bu telsiz sinyalinin \u00fczerine sinyal basarak bu olay\u0131 ger\u00e7ekle\u015ftirmi\u015f.\nBuradaki cihaz zay\u0131f kald\u0131\u011f\u0131 noktalarda onun sinyali \u00f6ne \u00e7\u0131k\u0131p o anons duyulmu\u015f.\nKimin yapt\u0131\u011f\u0131n\u0131 tespit etmek i\u00e7in ara\u015ft\u0131rma gerekir.\nBununla ilgili devlet kurumlar\u0131 var.\n\u00d6rne\u011fin Telsiz Genel M\u00fcd\u00fcrl\u00fc\u011f\u00fc gibi.\nBu olay tekrar ya\u015fanabilir.\nBu sabotaj\u0131 yapan eylemi tekrarlay\u0131p, bu sistemin zay\u0131f noktas\u0131n\u0131 \u00f6\u011frendi\u011fi i\u00e7in daha geli\u015fmi\u015f aletlerle daha fazla camiye ula\u015fabilir.\nAyn\u0131 eylemi herhangi bir yerden bunun frekans\u0131n\u0131 \u00f6\u011frendi\u011fi i\u00e7in rahatl\u0131kla tekrarlayabilir. \"\n\u015e\u0130FREL\u0130 S\u0130STEM KULLANILMALISistemin tekrar g\u00f6zden ge\u00e7irilip kapal\u0131 devre, yani havadan de\u011fil, \u015fifreli sistemlerin kullan\u0131larak g\u00fcvenli\u011fin art\u0131r\u0131labilece\u011fini a\u00e7\u0131klayan Boy, bu tarz sald\u0131r\u0131lar\u0131n \u00f6n\u00fcne ge\u00e7ilebilece\u011fini s\u00f6yledi.\nBoy, \"Sistem, tek ki\u015fiye ba\u011fl\u0131 olursa tek merkezden y\u00f6netilir ve d\u0131\u015fardan m\u00fcdahale imkans\u0131z olur.\nBilgisayar\u0131 a\u00e7\u0131p kapamak gibi kodlama sistemi kullan\u0131lmal\u0131.\nRisk b\u00f6yle \u00f6nlenir.\nBu \u015fekilde olursa minarenin \u00fcst\u00fcndeki telsiz antene herkes m\u00fcdahale edebilir d\u0131\u015far\u0131dan.\nSonu\u00e7ta radyofrekans kod ve geli\u015fmi\u015f cihaz kullanmad\u0131\u011f\u0131n\u0131z s\u00fcrece b\u00fct\u00fcn risklere a\u00e7\u0131kt\u0131r\" diye konu\u015ftu.",
    "article_html": "",
    "meta_description": "Son Dakika Haberler - \u0130ZM\u0130R'de merkezi sisteme s\u0131z\u0131larak cami hoparl\u00f6rlerinden m\u00fczik yay\u0131n\u0131 yap\u0131lmas\u0131 olay\u0131yla ilgili soru\u015fturma s\u00fcrerken, uzmanlar sistemin zay\u0131f noktas\u0131n\u0131n \u00f6\u011frenilmesi nedeniyle ayn\u0131 eylemin tekrarlanabilece\u011fine dair uyar\u0131 yapt\u0131.",
    "meta_lang": "tr"
}