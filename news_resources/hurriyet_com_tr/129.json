{
    "article_id": "5a0d37812cd6d3c76bbcedba5cd24a8b.1590265818.9822729",
    "title": "\u00dclkemiz ve d\u00fcnya i\u00e7in faydal\u0131 i\u015fler yapaca\u011f\u0131z",
    "authors": [],
    "canonical_link": "https://www.hurriyet.com.tr/ik-yeni-ekonomi/ulkemiz-ve-dunya-icin-faydali-isler-yapacagiz-40708413",
    "url": "http://hurriyet.com.tr/ik-yeni-ekonomi/ulkemiz-ve-dunya-icin-faydali-isler-yapacagiz-40708413",
    "top_img": "https://i4.hurimg.com/i/hurriyet/75/0x0/5a58e8dd0f25441fc889bb68.jpg",
    "meta_img": "https://i4.hurimg.com/i/hurriyet/75/0x0/5a58e8dd0f25441fc889bb68.jpg",
    "movies": [],
    "text": "Nas\u0131l bir aile b\u00fcy\u00fcd\u00fcn\u00fcz? Ne okudunuz?\n\nKlasik bir Anadolu ailesinde b\u00fcy\u00fcd\u00fcm. Baba taraf\u0131 Bulgaristan, anne taraf\u0131 Yunanistan g\u00f6\u00e7meniyim. Ailemin bana \u00f6\u011fretti\u011fi mutlu bir \u00e7ocukluk ge\u00e7irmenin \u00f6tesinde iki \u015fey var: Bunlardan biri \u00e7ok \u00e7al\u0131\u015fmak. Hep s\u00f6yl\u00fcyorum. En b\u00fcy\u00fck rekabet avantaj\u0131n\u0131z \u00e7ok \u00e7al\u0131\u015fman\u0131z. Ve \u0131srarc\u0131 olman\u0131z. Bizim gibi giri\u015fimciler i\u00e7in \u0131srarc\u0131 olmak \u00e7ok \u00f6nemli, \u00e7\u00fcnk\u00fc \u00e7abuk vazge\u00e7memek gerekiyor. \u0130kincisi de yapt\u0131\u011f\u0131n\u0131z i\u015fe inanmak ve vazge\u00e7memek.\n\n\n\nAilede giri\u015fimci var m\u0131?\n\nYok. Ancak hep destek oldular. \u00d6\u011frencilik hayat\u0131mda hep yurtd\u0131\u015f\u0131 hayalim vard\u0131. Bursal\u0131y\u0131z. Orada okudum. \u00dcniversite i\u00e7in Londra\u2019ya gittim. Londra\u2019ya gitmek avantaj oldu. Oran\u0131n i\u015f yap\u0131\u015f standartlar\u0131n\u0131 g\u00f6rmek \u00e7ok yararl\u0131 oldu. Orta halli bir aile oldu\u011fumuz i\u00e7in burs ald\u0131m. Kendim de \u00e7al\u0131\u015ft\u0131m.\n\nSizi giri\u015fimci olmaya tetikleyen \u015fey ne oldu?\n\nB\u00fcy\u00fck \u015firketlerde yapt\u0131\u011f\u0131m i\u015fin bir etkisini g\u00f6remedim. Oysa beni motive eden \u015fey yapt\u0131\u011f\u0131m i\u015fin \u00e7evreme, \u00fclkeme, d\u00fcnyaya bir faydas\u0131n\u0131n olmas\u0131yd\u0131. Bu y\u00fczden giri\u015fimci olmaya, daha etkisi y\u00fcksek i\u015fler yapmaya odaklanmak i\u00e7in giri\u015fimci oldum. \u201cFarkl\u0131 d\u00fc\u015f\u00fcn\u201d, giri\u015fimciler i\u00e7in bu \u00e7ok s\u00f6ylenir.\n\n\n\n\u00c7\u0130N\u2019DE YA\u015eADIM\n\nSiz de hep \u00f6yle mi yapt\u0131n\u0131z?\n\nArkada\u015flar\u0131m\u0131n \u00e7o\u011fu Amerika, \u0130ngiltere gibi \u00fclkelere master\u2019a giderken, ben \u00c7in\u2019e gittim.\n\n\n\nNeler ya\u015fad\u0131n\u0131z \u00c7in\u2019de?\n\nYurtd\u0131\u015f\u0131nda tek ba\u015f\u0131na ya\u015f\u0131yor olman\u0131n en \u00f6nemli avantaj\u0131 tek ba\u015f\u0131na m\u00fccadele etme duygusunu kazanmak. Bu duygu i\u015finizi kurdu\u011funuzda, i\u015flerini y\u00f6netirken \u00e7ok \u00f6nemli bir duydu. Orada ya\u015famak bana istedi\u011fim \u015feyler i\u00e7in sava\u015fmam gerekti\u011fini g\u00f6sterdi. \u00c7ince \u00f6\u011frendim. Tamamen \u00c7inli bir \u015firket de \u00e7al\u0131\u015ft\u0131m.\n\n\n\nT\u00fcrkiye\u2019ye d\u00f6nmemeyi hi\u00e7 d\u00fc\u015f\u00fcnmediniz mi?\n\nAsla aksine T\u00fcrkiye\u2019ye d\u00f6n\u00fcp \u00fclkeme ve d\u00fcnyaya faydal\u0131 i\u015f yapmak gerekti\u011fini d\u00fc\u015f\u00fcnd\u00fcm ve \u00f6yle giri\u015fimci oldum. Okuldan arkada\u015f\u0131m Serhat Soyuerel ile T\u00fcrkiye\u2019de bulu\u015ftuk. \u201cBu \u00fclkenin bize ihtiyac\u0131 var\u201d dedik.\n\n\n\nYurtd\u0131\u015f\u0131nda okuyan gen\u00e7lerin \u00e7o\u011fu T\u00fcrkiye\u2019ye d\u00f6nmeme e\u011filiminde\u2026\n\nBu \u00fclkeden gitmeyi bir g\u00fcn bile d\u00fc\u015f\u00fcnmedik. \u00dclkemizde yapaca\u011f\u0131m\u0131z \u00e7ok \u015fey var.\n\n\n\n\u0130LK G\u0130R\u0130\u015e\u0130M\u0130 OKULDU\n\nNeydi ilk giri\u015fiminiz?\n\nFethiye\u2019de \u0130ngiliz Okulu kurduk. Orada yaz k\u0131\u015f ya\u015fayan 7 bin \u0130ngiliz aile vard\u0131. English&More International Learning Center (\u015fimdiki ad\u0131yla IM-Academy) ad\u0131n\u0131 verdi\u011fimiz bir \u0130ngilizce dil okulu kurduk, d\u00fcnyan\u0131n d\u00f6rt bir yan\u0131ndan gelen \u00f6\u011frencilerin \u0130ngiliz ailelerin yan\u0131nda konaklay\u0131p, \u0130ngilizce \u00f6\u011frenmelerini ama\u00e7layan bir projeyi hayata ge\u00e7irdik. \u00dc\u00e7 senelik s\u00fcre zarf\u0131nda yakla\u015f\u0131k 30 farkl\u0131 \u00fclkeden y\u0131lda 3 bin \u00f6\u011frenciye ula\u015ft\u0131k. 3 y\u0131lda 10 milyon dolar yat\u0131r\u0131m ald\u0131k. Satt\u0131k \u015firketi ve bu i\u015fi kurduk.\n\n\n\nInsider\u2019\u0131 nas\u0131l kurdunuz? Insider ne yap\u0131yor?\n\nD\u00fcnya dijitalle\u015fiyor. \u201cBir g\u00fcn her \u015firket yaz\u0131l\u0131m \u015firketi olacak\u201d s\u00f6z\u00fcne inand\u0131k. 2012 y\u0131l\u0131nda 6 kurucu ortak ben, Serhat Soyuerel, Arda K\u00f6terin, Okan Yedibela, Mehmet Sinan Toktay ve Muharrem Derink\u00f6k\u2019le birlikte kurduk. Insider, pazarlama uzmanlar\u0131n\u0131n hayat\u0131n\u0131 kolayla\u015ft\u0131ran ve harcamalar\u0131n\u0131 optimize etmelerini sa\u011flayan \u00e7ok kanall\u0131 bir m\u00fc\u015fteri deneyimi platformu. Ortaklar\u0131m\u0131z\u0131n \u00e7o\u011fu T\u00fcrkiye\u2019de okumu\u015f m\u00fchendisler. Stanford \u00dcniversitesi mezunlar\u0131n\u0131n y\u00fczde 85\u2019i kendi i\u015fini kuruyor, T\u00fcrkiye\u2019de bu oran \u00e7ok d\u00fc\u015f\u00fck. Biz Insider\u2019i global bir \u015firket yapmak i\u00e7in yola \u00e7\u0131kt\u0131k. Insider, sizlerin internet ortam\u0131nda t\u00fcm davran\u0131\u015flar\u0131n\u0131z\u0131 anl\u0131yor. Gelir durumunuz, zevkleriniz ne biliyoruz, ya\u015f\u0131n\u0131z\u0131 taleplerinizi tahminleyip ki\u015fiselle\u015ftirme teknolojisini devreye sokuyoruz. Insider \u015fu anda bulundu\u011fu pazarlar i\u00e7erisinde oyunun kurallar\u0131n\u0131 de\u011fi\u015ftiren global bir teknoloji \u015firketi ve big data, machine learning ve \u00f6ng\u00f6r\u00fcsel pazarlama \u00fcr\u00fcnleri ile y\u00fczde 100 T\u00fcrk m\u00fchendisleri taraf\u0131ndan geli\u015ftirilen yaz\u0131l\u0131mlar\u0131 yurtd\u0131\u015f\u0131na ihra\u00e7 ediyor.\n\n\n\nYurtd\u0131\u015f\u0131 ofis say\u0131n\u0131z da h\u0131zla art\u0131yor\u2026\n\nInsider\u2019\u0131n Londra, Moskova, Singapur, Dubai, Var\u015fova, \u0130stanbul, Kuala Lumpur, Cakarta, Tokyo, Seul, Sidney, Ho Chi Minh ve Bangkok\u2019da ofisleri var.\n\n\n\nKa\u00e7 \u015firketle \u00e7al\u0131\u015f\u0131yorsunuz?\n\n\u00c7e\u015fitli sekt\u00f6rlerden 300\u2019den fazla markayla \u00e7al\u0131\u015f\u0131yoruz. Toyota, UNIQLO, Singapore Airlines, Media Markt, Lenovo, Garanti, New Balance, AVIS, BBVA, Fiat, Delivery Hero, McDonalds, CNN gibi \u015firketlere hizmet veriyoruz.\n\n\n\n5.5 M\u0130LYON DOLAR YATIRIM ALDI\n\nYat\u0131r\u0131mc\u0131lar\u0131n\u0131z kimler?\n\nBiz ilk melek yat\u0131r\u0131m\u0131m\u0131z\u0131 Insider kurulduktan k\u0131sa bir s\u00fcre sonra 2012 y\u0131l\u0131nda Galata \u0130\u015f Melekleri\u2019nden ald\u0131k. Geli\u015ftirdi\u011fimiz teknolojinin T\u00fcrkiye\u2019de bir ilk olmas\u0131 nedeniyle T\u00dcB\u0130TAK\u2019tan te\u015fvik ald\u0131k ve 2014 y\u0131l\u0131nda T\u00dcB\u0130TAK AR&GE Ba\u015flang\u0131\u00e7 Destek Program\u0131\u2019ndan faydaland\u0131k. 2014\u2019te Endeavor giri\u015fimleri aras\u0131na se\u00e7ildik. 2016 y\u0131l\u0131nda yat\u0131r\u0131m turuna Insider\u2019\u0131n halihaz\u0131rda yat\u0131r\u0131mc\u0131s\u0131 olan GBA ile birlikte, 212, Wamda Capital ve Do\u011fan Grup b\u00fcnyesindeki \u00d6nc\u00fc GSYO kat\u0131ld\u0131. Bu turu hemen ard\u0131ndan 500 Startups yat\u0131r\u0131m\u0131 takip etti. Insider, bug\u00fcne kadar toplamda 5.5 milyon dolar yat\u0131r\u0131m ald\u0131.\n\n1+1+1 projesi\n\nSizin bir de 1+1+1 isimli bir sosyal sorumluluk projeniz var. Nedir bu?\n\n\u00c7al\u0131\u015fanlar\u0131n maa\u015flar\u0131n\u0131n y\u00fczde 1\u2019ini, zamanlar\u0131n\u0131n y\u00fczde 1\u2019ini ve \u015firketin kar\u0131n\u0131n y\u00fczde 1\u2019ini bir fona ba\u011f\u0131\u015fl\u0131yoruz. Bu fon sayesinde, projede yer alan teknolojiye merakl\u0131 \u00f6\u011frencilerin hem kodlama e\u011fitimleri almalar\u0131n\u0131 hem de vizyon kazanmalar\u0131n\u0131 ama\u00e7l\u0131yoruz. Hedefimiz de T\u00fcrkiye\u2019deki t\u00fcm teknoloji \u015firketlerini bir araya getirip, bu projeyi daha da etkili hale getirmek.",
    "keywords": [
        "\u00e7ok",
        "bu",
        "yapaca\u011f\u0131z",
        "giri\u015fimci",
        "y\u00fczde",
        "d\u00fcnya",
        "insider",
        "i\u00e7in",
        "faydal\u0131",
        "ve",
        "bir",
        "y\u0131l\u0131nda",
        "i\u015fler",
        "\u00fclkemiz",
        "\u015fey"
    ],
    "meta_keywords": [
        "kad\u0131n giri\u015fimci",
        "Insider",
        "hande \u00e7ilingir"
    ],
    "publish_date": null,
    "summary": "Nas\u0131l bir aile b\u00fcy\u00fcd\u00fcn\u00fcz?\nKlasik bir Anadolu ailesinde b\u00fcy\u00fcd\u00fcm.\nBaba taraf\u0131 Bulgaristan, anne taraf\u0131 Yunanistan g\u00f6\u00e7meniyim.\nAilemin bana \u00f6\u011fretti\u011fi mutlu bir \u00e7ocukluk ge\u00e7irmenin \u00f6tesinde iki \u015fey var: Bunlardan biri \u00e7ok \u00e7al\u0131\u015fmak.\nEn b\u00fcy\u00fck rekabet avantaj\u0131n\u0131z \u00e7ok \u00e7al\u0131\u015fman\u0131z.\nVe \u0131srarc\u0131 olman\u0131z.\nBizim gibi giri\u015fimciler i\u00e7in \u0131srarc\u0131 olmak \u00e7ok \u00f6nemli, \u00e7\u00fcnk\u00fc \u00e7abuk vazge\u00e7memek gerekiyor.\n\u0130kincisi de yapt\u0131\u011f\u0131n\u0131z i\u015fe inanmak ve vazge\u00e7memek.\nAilede giri\u015fimci var m\u0131?\n\u00d6\u011frencilik hayat\u0131mda hep yurtd\u0131\u015f\u0131 hayalim vard\u0131.\n\u00dcniversite i\u00e7in Londra\u2019ya gittim.\nOran\u0131n i\u015f yap\u0131\u015f standartlar\u0131n\u0131 g\u00f6rmek \u00e7ok yararl\u0131 oldu.\nOrta halli bir aile oldu\u011fumuz i\u00e7in burs ald\u0131m.\nSizi giri\u015fimci olmaya tetikleyen \u015fey ne oldu?\nB\u00fcy\u00fck \u015firketlerde yapt\u0131\u011f\u0131m i\u015fin bir etkisini g\u00f6remedim.\nOysa beni motive eden \u015fey yapt\u0131\u011f\u0131m i\u015fin \u00e7evreme, \u00fclkeme, d\u00fcnyaya bir faydas\u0131n\u0131n olmas\u0131yd\u0131.\nBu y\u00fczden giri\u015fimci olmaya, daha etkisi y\u00fcksek i\u015fler yapmaya odaklanmak i\u00e7in giri\u015fimci oldum.\n\u201cFarkl\u0131 d\u00fc\u015f\u00fcn\u201d, giri\u015fimciler i\u00e7in bu \u00e7ok s\u00f6ylenir.\nArkada\u015flar\u0131m\u0131n \u00e7o\u011fu Amerika, \u0130ngiltere gibi \u00fclkelere master\u2019a giderken, ben \u00c7in\u2019e gittim.\nYurtd\u0131\u015f\u0131nda tek ba\u015f\u0131na ya\u015f\u0131yor olman\u0131n en \u00f6nemli avantaj\u0131 tek ba\u015f\u0131na m\u00fccadele etme duygusunu kazanmak.\nBu duygu i\u015finizi kurdu\u011funuzda, i\u015flerini y\u00f6netirken \u00e7ok \u00f6nemli bir duydu.\nOrada ya\u015famak bana istedi\u011fim \u015feyler i\u00e7in sava\u015fmam gerekti\u011fini g\u00f6sterdi.\nTamamen \u00c7inli bir \u015firket de \u00e7al\u0131\u015ft\u0131m.\nAsla aksine T\u00fcrkiye\u2019ye d\u00f6n\u00fcp \u00fclkeme ve d\u00fcnyaya faydal\u0131 i\u015f yapmak gerekti\u011fini d\u00fc\u015f\u00fcnd\u00fcm ve \u00f6yle giri\u015fimci oldum.\n\u201cBu \u00fclkenin bize ihtiyac\u0131 var\u201d dedik.\nYurtd\u0131\u015f\u0131nda okuyan gen\u00e7lerin \u00e7o\u011fu T\u00fcrkiye\u2019ye d\u00f6nmeme e\u011filiminde\u2026Bu \u00fclkeden gitmeyi bir g\u00fcn bile d\u00fc\u015f\u00fcnmedik.\n\u00dclkemizde yapaca\u011f\u0131m\u0131z \u00e7ok \u015fey var.\nEnglish&More International Learning Center (\u015fimdiki ad\u0131yla IM-Academy) ad\u0131n\u0131 verdi\u011fimiz bir \u0130ngilizce dil okulu kurduk, d\u00fcnyan\u0131n d\u00f6rt bir yan\u0131ndan gelen \u00f6\u011frencilerin \u0130ngiliz ailelerin yan\u0131nda konaklay\u0131p, \u0130ngilizce \u00f6\u011frenmelerini ama\u00e7layan bir projeyi hayata ge\u00e7irdik.\n\u00dc\u00e7 senelik s\u00fcre zarf\u0131nda yakla\u015f\u0131k 30 farkl\u0131 \u00fclkeden y\u0131lda 3 bin \u00f6\u011frenciye ula\u015ft\u0131k.\nSatt\u0131k \u015firketi ve bu i\u015fi kurduk.\nInsider ne yap\u0131yor?\n\u201cBir g\u00fcn her \u015firket yaz\u0131l\u0131m \u015firketi olacak\u201d s\u00f6z\u00fcne inand\u0131k.\n2012 y\u0131l\u0131nda 6 kurucu ortak ben, Serhat Soyuerel, Arda K\u00f6terin, Okan Yedibela, Mehmet Sinan Toktay ve Muharrem Derink\u00f6k\u2019le birlikte kurduk.\nInsider, pazarlama uzmanlar\u0131n\u0131n hayat\u0131n\u0131 kolayla\u015ft\u0131ran ve harcamalar\u0131n\u0131 optimize etmelerini sa\u011flayan \u00e7ok kanall\u0131 bir m\u00fc\u015fteri deneyimi platformu.\nStanford \u00dcniversitesi mezunlar\u0131n\u0131n y\u00fczde 85\u2019i kendi i\u015fini kuruyor, T\u00fcrkiye\u2019de bu oran \u00e7ok d\u00fc\u015f\u00fck.\nBiz Insider\u2019i global bir \u015firket yapmak i\u00e7in yola \u00e7\u0131kt\u0131k.\nInsider, sizlerin internet ortam\u0131nda t\u00fcm davran\u0131\u015flar\u0131n\u0131z\u0131 anl\u0131yor.\nGelir durumunuz, zevkleriniz ne biliyoruz, ya\u015f\u0131n\u0131z\u0131 taleplerinizi tahminleyip ki\u015fiselle\u015ftirme teknolojisini devreye sokuyoruz.\nInsider \u015fu anda bulundu\u011fu pazarlar i\u00e7erisinde oyunun kurallar\u0131n\u0131 de\u011fi\u015ftiren global bir teknoloji \u015firketi ve big data, machine learning ve \u00f6ng\u00f6r\u00fcsel pazarlama \u00fcr\u00fcnleri ile y\u00fczde 100 T\u00fcrk m\u00fchendisleri taraf\u0131ndan geli\u015ftirilen yaz\u0131l\u0131mlar\u0131 yurtd\u0131\u015f\u0131na ihra\u00e7 ediyor.\nYurtd\u0131\u015f\u0131 ofis say\u0131n\u0131z da h\u0131zla art\u0131yor\u2026Insider\u2019\u0131n Londra, Moskova, Singapur, Dubai, Var\u015fova, \u0130stanbul, Kuala Lumpur, Cakarta, Tokyo, Seul, Sidney, Ho Chi Minh ve Bangkok\u2019da ofisleri var.\nToyota, UNIQLO, Singapore Airlines, Media Markt, Lenovo, Garanti, New Balance, AVIS, BBVA, Fiat, Delivery Hero, McDonalds, CNN gibi \u015firketlere hizmet veriyoruz.\nBiz ilk melek yat\u0131r\u0131m\u0131m\u0131z\u0131 Insider kurulduktan k\u0131sa bir s\u00fcre sonra 2012 y\u0131l\u0131nda Galata \u0130\u015f Melekleri\u2019nden ald\u0131k.\nGeli\u015ftirdi\u011fimiz teknolojinin T\u00fcrkiye\u2019de bir ilk olmas\u0131 nedeniyle T\u00dcB\u0130TAK\u2019tan te\u015fvik ald\u0131k ve 2014 y\u0131l\u0131nda T\u00dcB\u0130TAK AR&GE Ba\u015flang\u0131\u00e7 Destek Program\u0131\u2019ndan faydaland\u0131k.\n2016 y\u0131l\u0131nda yat\u0131r\u0131m turuna Insider\u2019\u0131n halihaz\u0131rda yat\u0131r\u0131mc\u0131s\u0131 olan GBA ile birlikte, 212, Wamda Capital ve Do\u011fan Grup b\u00fcnyesindeki \u00d6nc\u00fc GSYO kat\u0131ld\u0131.\nBu turu hemen ard\u0131ndan 500 Startups yat\u0131r\u0131m\u0131 takip etti.\nInsider, bug\u00fcne kadar toplamda 5.5 milyon dolar yat\u0131r\u0131m ald\u0131.\n1+1+1 projesiSizin bir de 1+1+1 isimli bir sosyal sorumluluk projeniz var.\n\u00c7al\u0131\u015fanlar\u0131n maa\u015flar\u0131n\u0131n y\u00fczde 1\u2019ini, zamanlar\u0131n\u0131n y\u00fczde 1\u2019ini ve \u015firketin kar\u0131n\u0131n y\u00fczde 1\u2019ini bir fona ba\u011f\u0131\u015fl\u0131yoruz.\nBu fon sayesinde, projede yer alan teknolojiye merakl\u0131 \u00f6\u011frencilerin hem kodlama e\u011fitimleri almalar\u0131n\u0131 hem de vizyon kazanmalar\u0131n\u0131 ama\u00e7l\u0131yoruz.\nHedefimiz de T\u00fcrkiye\u2019deki t\u00fcm teknoloji \u015firketlerini bir araya getirip, bu projeyi daha da etkili hale getirmek.",
    "article_html": "",
    "meta_description": "5 y\u0131l \u00f6nce kurulan \u201cki\u015fiselle\u015ftirme teknolojileri\u201d alan\u0131nda ilkleri yapan Insider\u2019\u0131n fikir annesi ve kurucular\u0131ndan Hande \u00c7ilingir, bu y\u0131l Garanti Bankas\u0131, Kagider ve Ekonomist\u2019in Y\u0131l\u0131n Kad\u0131n Giri\u015fimcisi \u00d6d\u00fcl\u00fc\u2019n\u00fc ald\u0131. 15 \u00fclkede hizmet veren Insider, y\u00fczde 100 T\u00fcrk m\u00fchendislerinin yaz\u0131l\u0131mlar\u0131n\u0131 d\u00fcnyaya ihra\u00e7...",
    "meta_lang": "tr"
}