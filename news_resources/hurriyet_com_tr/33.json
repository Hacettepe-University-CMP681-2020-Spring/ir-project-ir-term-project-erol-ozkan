{
    "article_id": "b9ab68bca11d1a177e2b0dcfb1b8be91.1590265618.9582474",
    "title": "Bana k\u00fct\u00fcphaneni g\u00f6ster sana kim oldu\u011funu s\u00f6yleyeyim!",
    "authors": [],
    "canonical_link": "https://www.hurriyet.com.tr/kelebek/hurriyet-cumartesi/bana-kutuphaneni-goster-sana-kim-oldugunu-soyleyeyim-41523940",
    "url": "http://hurriyet.com.tr/kelebek/hurriyet-cumartesi/bana-kutuphaneni-goster-sana-kim-oldugunu-soyleyeyim-41523940",
    "top_img": "https://i4.hurimg.com/i/hurriyet/75/0x0/5ec835337af50710c8cee8e2.jpg",
    "meta_img": "https://i4.hurimg.com/i/hurriyet/75/0x0/5ec835337af50710c8cee8e2.jpg",
    "movies": [],
    "text": "K\u0130TABIN G\u00d6R\u00dcND\u00dc\u011e\u00dc HER KARE BEN\u0130 MEMNUN EDER\n\nDo\u011fan H\u0131zlan, H\u00fcrriyet Gazetesi Yay\u0131n Dan\u0131\u015fman\u0131\n\nKitaplar g\u00f6rsel olarak doyurucu bir fon tabii ama bu aldat\u0131c\u0131 olabilir. Yap\u0131lan konu\u015fmalarda o ki\u015fiye kitaplar\u0131 \u00fczerine de soru y\u00f6neltilmeli ki biraz olsun do\u011fruya yakla\u015fal\u0131m. Fakat kitab\u0131n g\u00f6r\u00fcnd\u00fc\u011f\u00fc her kare beni memnun etti\u011fi i\u00e7in g\u00f6r\u00fcnmesi yararl\u0131. Kitaba ilgim \u00e7ok k\u00fc\u00e7\u00fck ya\u015flarda ba\u015flad\u0131. Anne-babalar evde bir kitapl\u0131k kurmam\u0131\u015flarsa \u00e7ocukta kitap hevesi uyanmaz. Ancak kitap al\u0131rken \u00e7ocu\u011fun da d\u00fc\u015f\u00fcncesi sorulmal\u0131 ki benimsesin. Fatih\u2019te annemin bana verdi\u011fi ev, \u00f6zel k\u00fct\u00fcphanem ve ad\u0131ma a\u00e7\u0131lm\u0131\u015f k\u00fct\u00fcphane b\u00f6l\u00fcmleri var. G\u00fcnl\u00fck ve haftal\u0131k turlar\u0131mda mutlaka kitap\u00e7\u0131lara u\u011frar\u0131m. \u0130lgimi \u00e7eken her kitab\u0131 sat\u0131n al\u0131r\u0131m. K\u00fct\u00fcphanem temizlenirken ba\u015f\u0131nda bulunurum. Her kitapsever al\u0131c\u0131 g\u00f6zle bakar, hatta kitab\u0131 alabilmek i\u00e7in te\u015febb\u00fcslere ge\u00e7ebilir. K\u0131skan\u00e7l\u0131kla kar\u0131\u015f\u0131k bir zevktir ald\u0131\u011f\u0131m.\n\nEV\u0130 EN G\u00dcZEL G\u00d6STEREN \u015eEY\n\nAsl\u0131 Perker, yazar\n\nKi\u015fisel k\u00fct\u00fcphanemi 1997\u2019de olu\u015fturmaya ba\u015flad\u0131m. O zamana kadar annem ve babam\u0131nkiler bana yetiyordu da art\u0131yordu bile. Bana g\u00f6re bir evi en g\u00fczel g\u00f6steren \u015fey kitaplard\u0131r. Ka\u00e7 kitab\u0131m var bilmiyorum. Biriken kitap demek artan bir vicdan azab\u0131 demek. Genelde tek kitap okurum. Arada birka\u00e7 kitaba birden dadand\u0131\u011f\u0131m olur. K\u0131z\u0131m Leyla\u2019yla okuma rutinimiz var, ak\u015famlar\u0131 ona ben okuyorum. \u015eimdi bir de Storytel\u2019den kitap dinletmeye ba\u015flad\u0131m. K\u00fct\u00fcphanemde hi\u00e7bir sistem yok. Nereye, ne denk gelirse... Ancak \u00e7ok \u00e7ok iyi bir g\u00f6rsel haf\u0131zam var. Arad\u0131\u011f\u0131m\u0131 elimle koymu\u015f gibi bulurum. Herman Melville, John Irving, J.D. Salinger, Mark Twain kitaplar\u0131m\u0131 \u00f6l\u00fcr\u00fcm de kimseye vermem. Ba\u015fkalar\u0131n\u0131n kitapl\u0131klar\u0131na bakar\u0131m. \u0130yi bir k\u00fct\u00fcphane kriterim sevdi\u011fim b\u00fct\u00fcn yazarlar\u0131n kitaplar\u0131n\u0131n olmas\u0131.\n\nKOKUSUNU \u0130\u00c7\u0130NE \u00c7EKT\u0130\u011e\u0130M K\u0130TABI K\u0130MSEYE VERMEM\n\nDerya B\u00fcy\u00fckku\u015fo\u011flu, ZA\u0130 Bodrum (yeni nesil k\u00fct\u00fcphane) kurucusu Yay\u0131nlarda kitapl\u0131k \u00f6n\u00fcnde oturmak estetik ve g\u00fczel bir tercih. Hatta ba\u015fka insanlar i\u00e7in te\u015fvik edici olabilir. Kendi k\u00fct\u00fcphanemi 14 ya\u015f\u0131mda olu\u015fturmaya ba\u015flad\u0131m. Tam bir roman tutkunuyum. Ki\u015fisel kitapl\u0131\u011f\u0131mda 3 bine yak\u0131n, ZA\u0130 k\u00fct\u00fcphanemizdeyse 11 binin \u00fczerinde kitap var. Kitap alma rutinim \u00e7ok s\u0131kt\u0131r. Hemen hemen t\u00fcm yay\u0131nevlerini, edebiyat d\u00fcnyas\u0131ndaki geli\u015fmeleri takip ediyorum. A\u00e7\u0131k\u00e7as\u0131 bu d\u00f6nem kargo \u00e7al\u0131\u015fanlar\u0131n\u0131 risk alt\u0131na sokmamak i\u00e7in k\u00fct\u00fcphanemde okunmay\u0131 bekleyen kitaplar\u0131 de\u011ferlendirdim. Bir d\u00fczenleme sistemim yok ama neyin nerede oldu\u011funu her zaman bilirim. \u00c7ok s\u0131k eleme yapm\u0131yorum, elim gitmiyor. \u00d6d\u00fcn\u00e7 kitap vermeyi de sevmiyorum. Sevdiklerime hediye kitap veririm ama hik\u00e2yesini payla\u015ft\u0131\u011f\u0131m, kokusunu i\u00e7ine \u00e7ekti\u011fim kitaplar\u0131m\u0131 tutmak istiyorum.\n\nK\u0130TAPLIK KADAR K\u0130\u015e\u0130L\u0130\u011e\u0130 YANSITAN B\u0130R \u015eEY YOK\n\nCem Erciyes, Do\u011fan Kitap Yay\u0131n Direkt\u00f6r\u00fc Kimse salonunu, oturma odas\u0131n\u0131 kamuya a\u00e7mak istemiyor ama fark\u0131nda de\u011filler ki kitapl\u0131k asl\u0131nda en ki\u015fisel alan\u2026 T\u00fcrkiye\u2019de kitab\u0131n hem takdir edilen hem de uzak durulan bir \u015fey oldu\u011fu muhakkak. Genel olarak okuyan insana sayg\u0131 hatta hayranl\u0131k duyulur. Bazen bu k\u0131skan\u00e7l\u0131\u011fa d\u00f6ner, kitap d\u00fc\u015fmanl\u0131\u011f\u0131n\u0131n alt\u0131nda b\u00f6yle bir kompleks oldu\u011funu d\u00fc\u015f\u00fcn\u00fcyorum. Ki\u015fisel k\u00fct\u00fcphanem hi\u00e7bir zaman \u00f6yle muhte\u015fem olmad\u0131. Daha \u00e7ok yay\u0131nevine ve konusuna g\u00f6re d\u00fczenlenmi\u015f durumda\u2026 \u0130lk bask\u0131lar\u0131 saklamay\u0131 seviyorum. Bir k\u00fct\u00fcphaneyi m\u00fckemmel k\u0131lan ki\u015fisel olmas\u0131d\u0131r. Ba\u015fkalar\u0131n\u0131n k\u00fct\u00fcphanelerine bakar\u0131m, \u00e7\u00fcnk\u00fc bir kitapl\u0131k kadar insan\u0131n ki\u015fili\u011fini iyi yans\u0131tan ba\u015fka bir \u015fey var m\u0131d\u0131r bilmiyorum. Hangi kitaplara de\u011fer verdi\u011fi, ki\u015finin nas\u0131l oldu\u011fu kadar nas\u0131l g\u00f6r\u00fcnmek istedi\u011fini de belli eder.\n\nAH\u015eABA, D\u00dcZENE DE\u011e\u0130L, \u2018NE OKUYOR\u2019 D\u0130YE BAKILIR\n\nCan \u00d6z, Can Yay\u0131nlar\u0131 Y\u00f6netim Kurulu Ba\u015fkan\u0131 Sosyal medya her t\u00fcrl\u00fc yorumun fazlaca bulundu\u011fu bir yer. K\u00fct\u00fcphanelere laf atan insanlar olmas\u0131 da \u015fa\u015f\u0131lacak \u015fey de\u011fil. \u015eu an de\u011fi\u015fik yerlerde binlerce kitab\u0131m var. Bilimsel ara\u015ft\u0131rmalar, tarih okumalar\u0131, pop\u00fcler bilim/k\u00fclt\u00fcr. Bir de tabii \u00e7ok \u00f6zel olan kitaplar\u0131m... 16 ya\u015f\u0131nda okudu\u011fum, beni \u00e7ok etkileyenler babam\u0131n eliyle verdi\u011fi \u2018Gen\u00e7 Werther\u2019in Ac\u0131lar\u0131\u2019, \u2018Brigge\u2019nin Notlar\u0131\u2019 veya \u2018D\u00fcnya Nimetleri\u2019 gibi. Can\u0131n\u0131z ne isterse okuyabilmek fazlas\u0131yla \u015f\u0131mart\u0131c\u0131 bir rahatl\u0131k. \u0130yi edebiyat zevki veya iyi bir entelekt\u00fcel birikimi destekleyen, g\u00f6steren bir kitapl\u0131k iyidir. Ah\u015fab\u0131n kalitesi, kitaplar\u0131n d\u00fczeni, bunlar\u0131n pek bir \u00f6nemi yoktur. Art\u0131k refleks oldu, kitapl\u0131k g\u00f6r\u00fcnce \u201cNeler okuyormu\u015f, nas\u0131l biriymi\u015f\u201d diye merakla bak\u0131n\u0131yorum. Ancak edebi bir merak de\u011fil bu, galiba daha \u00e7ok r\u00f6ntgencilik.\n\n\n\nDA\u011eINIKLI\u011eINDAN UTANILMAYACAK TEK MEK\u00c2N\n\nAy\u015feg\u00fcl S\u00f6nmez, Sanatatak, sanat ele\u015ftirmeni\n\nKitapla g\u00f6steri\u015f yapman\u0131n ne sak\u0131ncas\u0131 olabilir? \u0130nsan\u0131n da\u011f\u0131n\u0131kl\u0131\u011f\u0131ndan utanmayaca\u011f\u0131 tek mek\u00e2n\u0131 kitapl\u0131\u011f\u0131 bence. Bizim evde her yer kitapl\u0131k. K\u00fct\u00fcphane d\u0131\u015f\u0131nda \u00fcst \u00fcste y\u0131\u011f\u0131lan, kendili\u011finden olu\u015fmu\u015f kitapl\u0131k olu\u015fumlar\u0131 var. Genellikle toplu al\u0131m yapmam ama bu s\u00fcre\u00e7te b\u00fct\u00fcn Ya\u015far Kemal\u2019leri ve Selim \u0130leri\u2019nin \u2018Edebiyat\u0131m\u0131zda Sevdi\u011fim Romanlar K\u0131lavuzu\u2019ndaki okumad\u0131\u011f\u0131m t\u00fcm romanlar\u0131 ald\u0131m. Ayn\u0131 anda birka\u00e7 kitap okurum, not al\u0131r\u0131m. \u015eiir kitaplar\u0131 mesela g\u00fcn i\u00e7inde mutlaka okudu\u011fum kitaplardand\u0131r. \u0130nceleme teori de \u00e7ok okurum, onlarla birlikte biyografi \u00e7ok iyi gider mesela... Ba\u015fkalar\u0131n\u0131n k\u00fct\u00fcphanelerine bakmaya bay\u0131l\u0131r\u0131m. \u0130yi bir kitapl\u0131k diye bir \u015fey yok, iyi okur var. Sahaf\u0131m olsun isterim, mesela Be\u015fikta\u015f\u2019ta serin bir pasajda; T\u00fcrk kahvesi \u00f6n\u00fcmde, Beatles \u00e7al\u0131yor... Uzak bir hayal de\u011fil.\n\nE\u015e\u0130M, K\u0130TAPLARI RENKLER\u0130NE G\u00d6RE D\u00dcZENL\u0130YOR\n\nNermin Mollao\u011flu, Kalem Ajans, edebiyat ajan\u0131\n\nKitaplarla ba\u011f\u0131m 6. s\u0131n\u0131fta kitap kolu se\u00e7ilmemle ba\u015flad\u0131. \u015eu an ka\u00e7 kitab\u0131m var bilmiyorum. Evde ve ofiste kitapl\u0131k olmayan bir duvar\u0131m\u0131z yok. Kitap\u00e7\u0131 gezmeyi \u00e7ok seven biri de\u011filim. Y\u0131llar i\u00e7inde kitab\u0131 sevmeyen \u00e7ok kitap\u00e7\u0131 \u00e7al\u0131\u015fan\u0131yla kar\u015f\u0131la\u015ft\u0131\u011f\u0131m i\u00e7in so\u011fudum san\u0131r\u0131m... Ayn\u0131 anda bir s\u00fcr\u00fc kitap okuyabilirim. E\u015fim Mehmet Demirta\u015f (m\u00fczisyen) kitapl\u0131\u011f\u0131m\u0131z\u0131 renklerine g\u00f6re d\u00fczenliyor. \u0130lk d\u00fczenledi\u011finde \u00e7ok dalga ge\u00e7mi\u015ftim ama \u015fimdi al\u0131\u015ft\u0131m. Ofistekileri de yazar isimlerine g\u00f6re alfabetik olarak ben d\u00fczenledim. \u0130lk kez girdi\u011fim evde \u00f6nce kitapl\u0131\u011fa g\u00f6z\u00fcm kayar. Teknik olarak bir marangoz iki haftada en \u015fahane kitapl\u0131\u011f\u0131 haz\u0131rlayabilir; bir g\u00fcnde o kitapl\u0131\u011f\u0131 d\u00fcnya edebiyat\u0131n\u0131n p\u0131rlantalar\u0131yla da doldurabilirsiniz ama sizinle birlikte ya\u015famad\u0131\u011f\u0131 i\u00e7in ayn\u0131 dili konu\u015famazs\u0131n\u0131z ve benim i\u00e7in de hi\u00e7bir k\u0131ymeti yoktur.\n\n4 B\u0130NE YAKIN K\u0130TABIM VAR\n\nLevon Ba\u011f\u0131\u015f, yeme-i\u00e7me uzman\u0131, yazar B\u00fcy\u00fck ihtimalle evinde kitap olmayan insanlara evde k\u00fct\u00fcphane olmas\u0131 garip geliyor. Sosyal medyada bu tart\u0131\u015fmay\u0131 ba\u015flatanlarla k\u00fct\u00fcphaneni g\u00f6r\u00fcnce \u201cBunlar\u0131n hepsini okudun mu\u201d diye soranlar ayn\u0131 insanlar. Babam\u0131n k\u00fct\u00fcphanesinden ald\u0131\u011f\u0131m ve \u00e7ok be\u011fendi\u011fim kitaplar, onun hediye ald\u0131\u011f\u0131 kitaplar ilk k\u00fct\u00fcphanemi olu\u015fturdu. Daha sonra bilin\u00e7li olarak al\u0131p biriktirmeye ba\u015flad\u0131m. Kendi kitaplar\u0131m\u0131 \u00fc\u00e7e ay\u0131rabilirim; gastronomi ve tarih kitaplar\u0131yla edebi eserler. Ciddi bir \u00e7izgi roman ve polisiye merak\u0131m var. Bir de \u00d6mer Hayyam kitaplar\u0131n\u0131n gitti\u011fim her \u00fclkeden o dilde yap\u0131lm\u0131\u015f terc\u00fcmelerini al\u0131yorum. \u015eu anda 4 bine yak\u0131n kitab\u0131m var. Hep zaman\u0131m olsun, evde kitap okuyarak ge\u00e7ireyim derdim. \u0130ki ay\u0131 a\u015fk\u0131n evdeyim, \u015fa\u015fk\u0131nl\u0131kla g\u00f6r\u00fcyorum ki normalden daha az kitap okudum bu d\u00f6nemde.\n\n",
    "keywords": [
        "kim",
        "bana",
        "sana",
        "\u00e7ok",
        "bu",
        "g\u00f6ster",
        "kitap",
        "var",
        "\u015fey",
        "s\u00f6yleyeyim",
        "kitapl\u0131k",
        "i\u00e7in",
        "oldu\u011funu",
        "ve",
        "bir",
        "k\u00fct\u00fcphaneni",
        "ama"
    ],
    "meta_keywords": [
        "gazetehaberleri",
        "k\u00fct\u00fcphane",
        "kitapl\u0131k",
        "kitaplar"
    ],
    "publish_date": null,
    "summary": "K\u0130TABIN G\u00d6R\u00dcND\u00dc\u011e\u00dc HER KARE BEN\u0130 MEMNUN EDERDo\u011fan H\u0131zlan, H\u00fcrriyet Gazetesi Yay\u0131n Dan\u0131\u015fman\u0131Kitaplar g\u00f6rsel olarak doyurucu bir fon tabii ama bu aldat\u0131c\u0131 olabilir.\nYap\u0131lan konu\u015fmalarda o ki\u015fiye kitaplar\u0131 \u00fczerine de soru y\u00f6neltilmeli ki biraz olsun do\u011fruya yakla\u015fal\u0131m.\nFakat kitab\u0131n g\u00f6r\u00fcnd\u00fc\u011f\u00fc her kare beni memnun etti\u011fi i\u00e7in g\u00f6r\u00fcnmesi yararl\u0131.\nAnne-babalar evde bir kitapl\u0131k kurmam\u0131\u015flarsa \u00e7ocukta kitap hevesi uyanmaz.\nAncak kitap al\u0131rken \u00e7ocu\u011fun da d\u00fc\u015f\u00fcncesi sorulmal\u0131 ki benimsesin.\nFatih\u2019te annemin bana verdi\u011fi ev, \u00f6zel k\u00fct\u00fcphanem ve ad\u0131ma a\u00e7\u0131lm\u0131\u015f k\u00fct\u00fcphane b\u00f6l\u00fcmleri var.\nG\u00fcnl\u00fck ve haftal\u0131k turlar\u0131mda mutlaka kitap\u00e7\u0131lara u\u011frar\u0131m.\nHer kitapsever al\u0131c\u0131 g\u00f6zle bakar, hatta kitab\u0131 alabilmek i\u00e7in te\u015febb\u00fcslere ge\u00e7ebilir.\nK\u0131skan\u00e7l\u0131kla kar\u0131\u015f\u0131k bir zevktir ald\u0131\u011f\u0131m.\nEV\u0130 EN G\u00dcZEL G\u00d6STEREN \u015eEYAsl\u0131 Perker, yazarKi\u015fisel k\u00fct\u00fcphanemi 1997\u2019de olu\u015fturmaya ba\u015flad\u0131m.\nO zamana kadar annem ve babam\u0131nkiler bana yetiyordu da art\u0131yordu bile.\nBana g\u00f6re bir evi en g\u00fczel g\u00f6steren \u015fey kitaplard\u0131r.\nKa\u00e7 kitab\u0131m var bilmiyorum.\nBiriken kitap demek artan bir vicdan azab\u0131 demek.\nK\u0131z\u0131m Leyla\u2019yla okuma rutinimiz var, ak\u015famlar\u0131 ona ben okuyorum.\n\u015eimdi bir de Storytel\u2019den kitap dinletmeye ba\u015flad\u0131m.\nNereye, ne denk gelirse... Ancak \u00e7ok \u00e7ok iyi bir g\u00f6rsel haf\u0131zam var.\nKOKUSUNU \u0130\u00c7\u0130NE \u00c7EKT\u0130\u011e\u0130M K\u0130TABI K\u0130MSEYE VERMEMDerya B\u00fcy\u00fckku\u015fo\u011flu, ZA\u0130 Bodrum (yeni nesil k\u00fct\u00fcphane) kurucusu Yay\u0131nlarda kitapl\u0131k \u00f6n\u00fcnde oturmak estetik ve g\u00fczel bir tercih.\nKi\u015fisel kitapl\u0131\u011f\u0131mda 3 bine yak\u0131n, ZA\u0130 k\u00fct\u00fcphanemizdeyse 11 binin \u00fczerinde kitap var.\nKitap alma rutinim \u00e7ok s\u0131kt\u0131r.\nA\u00e7\u0131k\u00e7as\u0131 bu d\u00f6nem kargo \u00e7al\u0131\u015fanlar\u0131n\u0131 risk alt\u0131na sokmamak i\u00e7in k\u00fct\u00fcphanemde okunmay\u0131 bekleyen kitaplar\u0131 de\u011ferlendirdim.\nBir d\u00fczenleme sistemim yok ama neyin nerede oldu\u011funu her zaman bilirim.\nSevdiklerime hediye kitap veririm ama hik\u00e2yesini payla\u015ft\u0131\u011f\u0131m, kokusunu i\u00e7ine \u00e7ekti\u011fim kitaplar\u0131m\u0131 tutmak istiyorum.\nBazen bu k\u0131skan\u00e7l\u0131\u011fa d\u00f6ner, kitap d\u00fc\u015fmanl\u0131\u011f\u0131n\u0131n alt\u0131nda b\u00f6yle bir kompleks oldu\u011funu d\u00fc\u015f\u00fcn\u00fcyorum.\nDaha \u00e7ok yay\u0131nevine ve konusuna g\u00f6re d\u00fczenlenmi\u015f durumda\u2026 \u0130lk bask\u0131lar\u0131 saklamay\u0131 seviyorum.\nBa\u015fkalar\u0131n\u0131n k\u00fct\u00fcphanelerine bakar\u0131m, \u00e7\u00fcnk\u00fc bir kitapl\u0131k kadar insan\u0131n ki\u015fili\u011fini iyi yans\u0131tan ba\u015fka bir \u015fey var m\u0131d\u0131r bilmiyorum.\nHangi kitaplara de\u011fer verdi\u011fi, ki\u015finin nas\u0131l oldu\u011fu kadar nas\u0131l g\u00f6r\u00fcnmek istedi\u011fini de belli eder.\nAH\u015eABA, D\u00dcZENE DE\u011e\u0130L, \u2018NE OKUYOR\u2019 D\u0130YE BAKILIRCan \u00d6z, Can Yay\u0131nlar\u0131 Y\u00f6netim Kurulu Ba\u015fkan\u0131 Sosyal medya her t\u00fcrl\u00fc yorumun fazlaca bulundu\u011fu bir yer.\nBir de tabii \u00e7ok \u00f6zel olan kitaplar\u0131m... 16 ya\u015f\u0131nda okudu\u011fum, beni \u00e7ok etkileyenler babam\u0131n eliyle verdi\u011fi \u2018Gen\u00e7 Werther\u2019in Ac\u0131lar\u0131\u2019, \u2018Brigge\u2019nin Notlar\u0131\u2019 veya \u2018D\u00fcnya Nimetleri\u2019 gibi.\n\u0130yi edebiyat zevki veya iyi bir entelekt\u00fcel birikimi destekleyen, g\u00f6steren bir kitapl\u0131k iyidir.\nArt\u0131k refleks oldu, kitapl\u0131k g\u00f6r\u00fcnce \u201cNeler okuyormu\u015f, nas\u0131l biriymi\u015f\u201d diye merakla bak\u0131n\u0131yorum.\nAncak edebi bir merak de\u011fil bu, galiba daha \u00e7ok r\u00f6ntgencilik.\nDA\u011eINIKLI\u011eINDAN UTANILMAYACAK TEK MEK\u00c2NAy\u015feg\u00fcl S\u00f6nmez, Sanatatak, sanat ele\u015ftirmeniKitapla g\u00f6steri\u015f yapman\u0131n ne sak\u0131ncas\u0131 olabilir?\nK\u00fct\u00fcphane d\u0131\u015f\u0131nda \u00fcst \u00fcste y\u0131\u011f\u0131lan, kendili\u011finden olu\u015fmu\u015f kitapl\u0131k olu\u015fumlar\u0131 var.\nGenellikle toplu al\u0131m yapmam ama bu s\u00fcre\u00e7te b\u00fct\u00fcn Ya\u015far Kemal\u2019leri ve Selim \u0130leri\u2019nin \u2018Edebiyat\u0131m\u0131zda Sevdi\u011fim Romanlar K\u0131lavuzu\u2019ndaki okumad\u0131\u011f\u0131m t\u00fcm romanlar\u0131 ald\u0131m.\n\u0130nceleme teori de \u00e7ok okurum, onlarla birlikte biyografi \u00e7ok iyi gider mesela... Ba\u015fkalar\u0131n\u0131n k\u00fct\u00fcphanelerine bakmaya bay\u0131l\u0131r\u0131m.\n\u0130yi bir kitapl\u0131k diye bir \u015fey yok, iyi okur var.\nSahaf\u0131m olsun isterim, mesela Be\u015fikta\u015f\u2019ta serin bir pasajda; T\u00fcrk kahvesi \u00f6n\u00fcmde, Beatles \u00e7al\u0131yor... Uzak bir hayal de\u011fil.\nE\u015e\u0130M, K\u0130TAPLARI RENKLER\u0130NE G\u00d6RE D\u00dcZENL\u0130YORNermin Mollao\u011flu, Kalem Ajans, edebiyat ajan\u0131Kitaplarla ba\u011f\u0131m 6. s\u0131n\u0131fta kitap kolu se\u00e7ilmemle ba\u015flad\u0131.\nEvde ve ofiste kitapl\u0131k olmayan bir duvar\u0131m\u0131z yok.\nY\u0131llar i\u00e7inde kitab\u0131 sevmeyen \u00e7ok kitap\u00e7\u0131 \u00e7al\u0131\u015fan\u0131yla kar\u015f\u0131la\u015ft\u0131\u011f\u0131m i\u00e7in so\u011fudum san\u0131r\u0131m... Ayn\u0131 anda bir s\u00fcr\u00fc kitap okuyabilirim.\n\u0130lk d\u00fczenledi\u011finde \u00e7ok dalga ge\u00e7mi\u015ftim ama \u015fimdi al\u0131\u015ft\u0131m.\n4 B\u0130NE YAKIN K\u0130TABIM VARLevon Ba\u011f\u0131\u015f, yeme-i\u00e7me uzman\u0131, yazar B\u00fcy\u00fck ihtimalle evinde kitap olmayan insanlara evde k\u00fct\u00fcphane olmas\u0131 garip geliyor.\nSosyal medyada bu tart\u0131\u015fmay\u0131 ba\u015flatanlarla k\u00fct\u00fcphaneni g\u00f6r\u00fcnce \u201cBunlar\u0131n hepsini okudun mu\u201d diye soranlar ayn\u0131 insanlar.\nBabam\u0131n k\u00fct\u00fcphanesinden ald\u0131\u011f\u0131m ve \u00e7ok be\u011fendi\u011fim kitaplar, onun hediye ald\u0131\u011f\u0131 kitaplar ilk k\u00fct\u00fcphanemi olu\u015fturdu.\nKendi kitaplar\u0131m\u0131 \u00fc\u00e7e ay\u0131rabilirim; gastronomi ve tarih kitaplar\u0131yla edebi eserler.\nCiddi bir \u00e7izgi roman ve polisiye merak\u0131m var.\nBir de \u00d6mer Hayyam kitaplar\u0131n\u0131n gitti\u011fim her \u00fclkeden o dilde yap\u0131lm\u0131\u015f terc\u00fcmelerini al\u0131yorum.\nHep zaman\u0131m olsun, evde kitap okuyarak ge\u00e7ireyim derdim.\n\u0130ki ay\u0131 a\u015fk\u0131n evdeyim, \u015fa\u015fk\u0131nl\u0131kla g\u00f6r\u00fcyorum ki normalden daha az kitap okudum bu d\u00f6nemde.",
    "article_html": "",
    "meta_description": "Yap\u0131lan canl\u0131 yay\u0131nlarda fonda s\u00fcrekli kitapl\u0131klar\u0131n olmas\u0131 sosyal medyan\u0131n yeni e\u011flencesi. Kimileri bunu g\u00f6steri\u015f olarak g\u00f6r\u00fcrken kimileri de arkalar\u0131nda hangi kitaplar var, onlar\u0131 nas\u0131l yerle\u015ftirmi\u015f, zengin bir k\u00fct\u00fcphane mi diye daha da merakla izledi.  K\u00fclt\u00fcr-sanat ve yay\u0131nc\u0131l\u0131k d\u00fcnyas\u0131ndan \u00f6nemli isimlere bu...",
    "meta_lang": "tr"
}