{
    "article_id": "d24d8505986fda22cf922bf777ded921.1590266247.155081",
    "title": "Forbes 30 Under 30 listesinde bizden biri: Taner Ak\u00e7ok Kamp\u00fcsl\u00fcye ilham oluyor!",
    "authors": [],
    "canonical_link": "https://www.hurriyet.com.tr/kampus/forbes-30-under-30-listesinde-bizden-biri-taner-akcok-kampusluye-ilham-oluyor-41223485",
    "url": "http://hurriyet.com.tr/kampus/forbes-30-under-30-listesinde-bizden-biri-taner-akcok-kampusluye-ilham-oluyor-41223485",
    "top_img": "https://i4.hurimg.com/i/hurriyet/75/0x0/5ce68ea318c77309647e514e.jpg",
    "meta_img": "https://i4.hurimg.com/i/hurriyet/75/0x0/5ce68ea318c77309647e514e.jpg",
    "movies": [],
    "text": "\u00d6ncelikle sizi tan\u0131yarak ba\u015flamak isteriz. Hangi \u015fehirlerden, hangi okullardan, b\u00f6l\u00fcmlerden yani nas\u0131l bir kaynaktan beslenerek \u015fekillendi bug\u00fcn geldi\u011finiz nokta?\n\nAlmanya\u2019n\u0131n Berlin \u015fehrinde ya\u015f\u0131yorum. Avrupa\u2019n\u0131n en b\u00fcy\u00fck finansal teknoloji holdingi olan FinLeap b\u00fcnyesinde yer alan FinReach adl\u0131 \u015firkette y\u00f6netici ortak olarak \u00e7al\u0131\u015f\u0131yorum. Kariyerime ilk olarak Microsoft\u2019ta ba\u015flad\u0131m. Yakla\u015f\u0131k d\u00f6rt y\u0131ll\u0131k bir Microsoft tecr\u00fcbesinin ard\u0131ndan Program Y\u00f6neticisi olarak \u00e7al\u0131\u015ft\u0131\u011f\u0131m rol\u00fcme veda ederek giri\u015fimcilik ser\u00fcvenine at\u0131ld\u0131m. T\u00fcrkiye\u2019de, Amerika\u2019da ve Avrupa\u2019da \u00e7e\u015fitli \u015firketlerde \u00fcst d\u00fczey y\u00f6neticilik g\u00f6revi yapt\u0131m. Her ne kadar teknoloji ve m\u00fchendislikle ile i\u00e7 i\u00e7e olsam da ilk olarak \u0130stanbul \u00dcniversitesi \u0130\u015fletme Fak\u00fcltesi\u2019nde i\u015fletme e\u011fitimi, ard\u0131ndan da Stanford \u00dcniversitesi\u2019nde inovasyon y\u00f6netimi e\u011fitimi ald\u0131m. Beni besleyen en \u00f6nemli kaynaklar; k\u00fc\u00e7\u00fck ya\u015flardan itibaren hep okumak, olaylar\u0131n sebebini anlamaya \u00e7al\u0131\u015fmak ve sorgulamak oldu\u011funu d\u00fc\u015f\u00fcn\u00fcyorum. Bunu yapmak insana ilgin\u00e7 bir g\u00fc\u00e7 ve cesaret veriyor. Tabii ki bunun ne kadar olumlu bir \u015fey oldu\u011fu tart\u0131\u015f\u0131l\u0131r. Ama Robert Frost\u2019un dedi\u011fi gibi \u2018Bir ormanda yol ikiye ayr\u0131ld\u0131 ve ben daha az ge\u00e7ilmi\u015f olan\u0131ndan gittim. B\u00fct\u00fcn fark\u0131 yaratan bu oldu i\u015fte.\u2019 Ben de hep daha iyiye ula\u015fmak i\u00e7in kendi s\u0131n\u0131rlar\u0131m\u0131 zorlamay\u0131 se\u00e7tim. \u0130\u015fletme bilimini \u00e7ok severek se\u00e7tim, okulda \u00f6\u011frendiklerimizin yan\u0131nda hep d\u00fcnyan\u0131n \u00f6nde gelen \u00fcniversite \u00f6\u011frencilerinin okudu\u011fu kitaplar\u0131 ve kaynaklar\u0131 yak\u0131ndan takip etmeye \u00e7al\u0131\u015ft\u0131m. Bunun yan\u0131nda da hem teknoloji alan\u0131nda hem de y\u00f6netim ve finans gibi alanlarda g\u00fcnceli takip etmeye, en do\u011fru ve verimli kaynaklardan beslenmeye \u00e7al\u0131\u015ft\u0131m. Maalesef geli\u015fen d\u00fcnya \u00f6zellikle teknoloji alan\u0131nda art\u0131k takip edilemeyecek derecede h\u0131zlan\u0131nca da i\u00e7erisine girdi\u011fim alanlar\u0131 daraltarak beslendi\u011fim kaynaklar\u0131 filtrelemeyi \u00f6\u011frendim. Uzmanl\u0131k alan\u0131ma dair olan geli\u015fmeleri en derin noktas\u0131na kadar detayl\u0131 \u00f6\u011frenirken di\u011fer alanlarda bilmem gerekti\u011fi kadar\u0131n\u0131 \u00f6\u011frenmeye dikkat ettim. Benim g\u00f6z\u00fcmde okul ve e\u011fitimin size katt\u0131\u011f\u0131 en \u00f6nemli disiplin \u00f6\u011frenmeyi \u00f6\u011frenmektir. Bu nedenle ben olabildi\u011fince kendi \u00f6\u011frenme disiplinime yat\u0131r\u0131m yapmaya \u00e7al\u0131\u015ft\u0131m. Bunun d\u0131\u015f\u0131nda \u00e7ocuk ya\u015ftan itibaren \u00e7ok farkl\u0131 konularda kendime mentorlar edindim. Bilgehan Y\u00f6r\u00fcko\u011flu, Olcayto Cengiz, Wolf Lichtenstein gibi \u00e7ok g\u00fczel isimlerin tedrisat\u0131ndan ge\u00e7tim. Bu da bana onlar\u0131n tecr\u00fcbelerinden faydalanabilme \u015fans\u0131 sundu. Kar\u015f\u0131l\u0131ks\u0131z olarak sizi ciddiye al\u0131p yat\u0131r\u0131m yapacak insan say\u0131s\u0131 \u00e7ok azd\u0131r. Bu insanlar\u0131 buldu\u011funuzda sak\u0131n b\u0131rakmay\u0131n derim.\n\nFORBES\u2019in a\u00e7\u0131klad\u0131\u011f\u0131 \u201c30 Under 30\u2019\u2019 2019 listesinde yer alarak dikkatleri \u00fczerinize \u00e7ektiniz. Biraz anlatabilir misiniz nedir bu listede yer alman\u0131n \u00f6nemi?\n\nForbes 30 Under 30 listesi t\u00fcm d\u00fcnyada \u00e7ok prestijli bir liste. \u00d6zellikle Avrupa ve Amerika listeleri sizi i\u015f d\u00fcnyas\u0131nda ve politik d\u00fcnyada pek \u00e7ok ki\u015fiyle bir araya getirebiliyor. Ayn\u0131 zamanda Forbes\u2019un sizi dahil etti\u011fi network \u00fczerinden d\u00fcnyada her sene pek \u00e7ok \u00f6zel davetlere kat\u0131labiliyorsunuz. \u00d6rne\u011fin Forbes\u2019un benim profilimde \u00f6nerdi\u011fi ba\u011flant\u0131lar aras\u0131nda Angela Merkel var. Pek \u00e7ok \u00f6nemli isme bu g\u00fc\u00e7l\u00fc network \u00fczerinden kolayca eri\u015febilmek \u00e7ok de\u011ferli bir olanak. Mart ay\u0131n\u0131n sonunda da \u0130srail\u2019in ba\u015fkenti Tel Aviv ve k\u00fclt\u00fcr a\u00e7\u0131s\u0131ndan \u00e7ok de\u011ferli bir \u015fehri olan Kud\u00fcs \u015fehirlerinde T\u00fcrkiye\u2019yi ve \u015firketimi temsil ettim. Orada di\u011fer Forbes 30 Under 30 ve \u00f6nemli Forbes i\u015f a\u011f\u0131ndan insanlarla bir araya gelip sekt\u00f6r\u00fcn gelece\u011fini hep birlikte \u015fekillendirmeye \u00e7al\u0131\u015ft\u0131k. T\u00fcm bunlar\u0131n yan\u0131nda da Forbes etiketi kariyeriniz a\u00e7\u0131s\u0131ndan da \u00e7ok ciddi bir de\u011fer kat\u0131yor. Bu de\u011ferin a\u00e7t\u0131\u011f\u0131 kap\u0131larla birlikte hem kendinizi hem i\u015finizi daha ileri bir noktaya kolayca ta\u015f\u0131yabiliyorsunuz.\n\nBu kadar gen\u00e7 ya\u015fta b\u00f6yle b\u00fcy\u00fck bir ba\u015far\u0131 elde etmek, s\u0131k\u0131 \u00e7al\u0131\u015fmayla ve bir\u00e7ok fedakarl\u0131kla m\u00fcmk\u00fcn olmal\u0131. \u00d6yle mi, sizin fedakarl\u0131k edip de i\u00e7inizde ukde kalm\u0131\u015f \u015feyler var m\u0131?\n\nBu noktada \u015funu belirtmeyi \u00e7ok isterim, ba\u015far\u0131 grafi\u011fi hi\u00e7bir zaman do\u011frusal bir \u00e7izgi \u015feklinde de\u011fildir. Her zaman ini\u015fler ve \u00e7\u0131k\u0131\u015flar ya\u015fars\u0131n\u0131z. Bazen zor kararlar al\u0131rs\u0131n\u0131z ve bu ald\u0131\u011f\u0131n\u0131z kararlar\u0131n olumlu ve olumsuz sonu\u00e7lar\u0131 olur. Bunlar\u0131 kabullenmeye haz\u0131r olmal\u0131s\u0131n\u0131z. Ben bu konuda kendimi \u00e7ok \u015fansl\u0131 hissediyorum. \u00c7\u00fcnk\u00fc e\u011fitimimden kariyerime kadar olan t\u00fcm se\u00e7imlerimi kendim yapma \u015fans\u0131 yakalad\u0131m. Ba\u015far\u0131m da ba\u015far\u0131s\u0131zl\u0131\u011f\u0131m da hep bana ait oldu ve ikisinden de \u00e7ok \u015feyler \u00f6\u011frendim. Kendi inand\u0131\u011f\u0131m yolda gelecek ba\u015far\u0131s\u0131zl\u0131\u011f\u0131 dahi hi\u00e7bir zaman ba\u015fkalar\u0131n\u0131n dayatt\u0131\u011f\u0131 \u00e7izgideki ba\u015far\u0131yla de\u011fi\u015fmedim. Dolay\u0131s\u0131 ile i\u00e7imde ukde kalm\u0131\u015f bir \u015fey yok diyebilirim. E\u011fer d\u00fcnyaya tekrar gelme ve bir se\u00e7im yapma \u015fans\u0131m olsayd\u0131, yine kendim olarak gelmeyi ve yine ayn\u0131 kararlar\u0131 almay\u0131 se\u00e7erdim. Fedakarl\u0131k noktas\u0131na de\u011finecek olursak da on bin saat kural\u0131 diye bir kural vard\u0131r. Herhangi bir i\u015fte m\u00fckemmelle\u015fmek istiyorsan\u0131z en az on bin saat ay\u0131rman\u0131z gerekti\u011fi s\u00f6yleniyor. \u015eimdi bana bir resim \u00e7izeceksin deseler, en iyi malzemeleri verseler, yine de masan\u0131n ba\u015f\u0131nda 1 saat ge\u00e7iremem san\u0131r\u0131m. Fakat \u00e7ok uzun senelerdir yapt\u0131\u011f\u0131m i\u015f \u00fczerinde g\u00fcnde 17 saatlik yo\u011fun \u00e7al\u0131\u015fma temposunu g\u00f6rd\u00fc\u011f\u00fcm \u00e7ok olmu\u015ftur. Bir i\u015fe tutku duymuyorsan\u0131z onun \u00fczerinde g\u00fcnde 13-17 saat harcayamazs\u0131n\u0131z. E\u011fer bir i\u015f \u00fczerine de g\u00fcnde 13-17 saatinizi yorulmadan ay\u0131rabiliyorsan\u0131z bir g\u00fcn mutlaka o alanda \u00e7ok iyi olursunuz. Ben hep sevdi\u011fim i\u015fi yapt\u0131m, keyif ald\u0131\u011f\u0131m \u015feyleri \u00f6\u011frendim. Tabii ki keyif almadan \u00f6\u011frenmek zorunda kald\u0131\u011f\u0131m \u015feyler de oldu ancak yapt\u0131\u011f\u0131m i\u015fe duydu\u011fum tutku o tarafta hep daha a\u011f\u0131r bast\u0131. T\u00fcm bu yolculu\u011fum s\u0131ras\u0131nda da ger\u00e7ekten \u00e7ok zeki bir\u00e7ok insanla tan\u0131\u015fma f\u0131rsat\u0131 yakalad\u0131m. Bunlardan gayet ba\u015far\u0131l\u0131 \u015fekilde \u00e7izgisinde devam edenler de genelde hep en zekiler de\u011fil en \u00e7ok \u00e7al\u0131\u015fanlar oldu. Zeka mutlaka \u00e7ok \u00f6nemli bir avantaj ancak bilgi olmad\u0131\u011f\u0131 s\u00fcrece zekan\u0131n birle\u015ftirebilece\u011fi par\u00e7alar eksik kal\u0131r. Benim hayat\u0131mda kendime dair yapabilece\u011fim en b\u00fcy\u00fck fedakarl\u0131k ya da zul\u00fcm san\u0131r\u0131m sevmedi\u011fim bir i\u015fi yanl\u0131\u015f bir ekiple yapmaya \u00e7al\u0131\u015fmak olurdu. Yapt\u0131\u011f\u0131n\u0131z i\u015f kadar, \u00e7al\u0131\u015ft\u0131\u011f\u0131n\u0131z insanlar ve k\u00fclt\u00fcr o kadar \u00f6nemli bir motivasyon kayna\u011f\u0131 ki anlatamam. Sabahlar\u0131 5:30 - 6:00\u2019da beni yataktan kald\u0131rabilen g\u00fcc\u00fcn, benimle ayn\u0131 motivasyona sahip ve genelde hepsi benden \u00e7ok daha zeki ve alan\u0131nda \u00e7ok iyi olan insanlar oldu\u011funu d\u00fc\u015f\u00fcn\u00fcyorum.\n\nSon olarak bundan sonras\u0131 i\u00e7in hedefleriniz nelerdir ve \u00fclkemizde ger\u00e7ekle\u015ftirmeyi hayal etti\u011finiz planlar, projeler var m\u0131, neler?\n\nBundan sonras\u0131nda ne olaca\u011f\u0131n\u0131 biraz da zaman g\u00f6sterecek. Hedefimiz Avrupa pazar\u0131nda 2021 y\u0131l\u0131nda finans ve bankac\u0131l\u0131k sekt\u00f6r\u00fcn\u00fcn Google\u2019\u0131 haline d\u00f6n\u00fc\u015fmek. \u00dclkemiz ad\u0131na olan hayalim ise, birka\u00e7 konuda sahip oldu\u011fum bilgi ve birikimi olabildi\u011fince T\u00fcrkiye\u2019ye sunmak ve daha \u00e7ok T\u00fcrk\u00e7e i\u00e7erikler \u00fcretmek. Bunlardan ilki \u00fclkemizde hem devlet hem de \u00f6zel sekt\u00f6r kurulu\u015flar\u0131nda veri odakl\u0131 karar vermek ve bununla \u00e7\u0131kan kaliteyi do\u011fru modellerle standart haline getirmek ve kalite y\u00f6netimi yapmak, veri bilimi ve yapay zeka gibi konulardaki fark\u0131ndal\u0131\u011f\u0131 ve adaptasyonu artt\u0131rabilmek i\u00e7in olabildi\u011fince zaman ay\u0131rmaya \u00e7al\u0131\u015f\u0131yorum. Birka\u00e7 devlet b\u00fcy\u00fc\u011f\u00fcm\u00fcz ile elimden geldi\u011fince i\u00e7erik \u00fcretip \u00fclkemize nas\u0131l daha faydal\u0131 olabilece\u011fimiz konusunda \u00e7al\u0131\u015fmalar\u0131m var. Bunun d\u0131\u015f\u0131nda bankac\u0131l\u0131k ve finans sekt\u00f6r\u00fcnde t\u00fcm d\u00fcnyada a\u00e7\u0131k bankac\u0131l\u0131k kavram\u0131 gittik\u00e7e b\u00fcy\u00fcyor. \u00dclkemizdeki bankalar\u0131, finansal kurumlar\u0131, arac\u0131 kurulu\u015flar\u0131 ve finansal teknoloji firmalar\u0131n\u0131 da a\u00e7\u0131k bankac\u0131l\u0131\u011f\u0131 do\u011fru \u015fekilde kullanarak \u00fcr\u00fcn ve hizmetlerini Avrupa ba\u015fta olmak \u00fczere d\u00fcnyaya kolay \u015fekilde satabilmeleri i\u00e7in destek olmak istiyorum. T\u00fcm bunlar\u0131n yan\u0131nda da benimle ayn\u0131 yolculu\u011fu payla\u015fmak isteyen ya da payla\u015fan gen\u00e7 ve \u00f6\u011frenci arkada\u015flar\u0131mla mentorluk, e\u011fitim ya da konferanslar arac\u0131l\u0131\u011f\u0131yla g\u00f6n\u00fcll\u00fc olarak bir araya gelip s\u0131n\u0131rl\u0131 olan bilgimi elimden geldi\u011fince aktarmaya \u00e7al\u0131\u015f\u0131yorum.\n\nR\u00f6portaj: Erkmen \u00d6zb\u0131\u00e7ak\u00e7\u0131",
    "keywords": [
        "biri",
        "\u00e7ok",
        "taner",
        "bu",
        "olan",
        "kadar",
        "ilham",
        "oluyor",
        "30",
        "kamp\u00fcsl\u00fcye",
        "bizden",
        "olarak",
        "ve",
        "bir",
        "forbes",
        "ak\u00e7ok",
        "da",
        "hep",
        "listesinde",
        "en"
    ],
    "meta_keywords": [
        "\u00fcniversite",
        "Forbes 30 Under 30",
        "Taner Ak\u00e7ok"
    ],
    "publish_date": null,
    "summary": "Hangi \u015fehirlerden, hangi okullardan, b\u00f6l\u00fcmlerden yani nas\u0131l bir kaynaktan beslenerek \u015fekillendi bug\u00fcn geldi\u011finiz nokta?\nAvrupa\u2019n\u0131n en b\u00fcy\u00fck finansal teknoloji holdingi olan FinLeap b\u00fcnyesinde yer alan FinReach adl\u0131 \u015firkette y\u00f6netici ortak olarak \u00e7al\u0131\u015f\u0131yorum.\nYakla\u015f\u0131k d\u00f6rt y\u0131ll\u0131k bir Microsoft tecr\u00fcbesinin ard\u0131ndan Program Y\u00f6neticisi olarak \u00e7al\u0131\u015ft\u0131\u011f\u0131m rol\u00fcme veda ederek giri\u015fimcilik ser\u00fcvenine at\u0131ld\u0131m.\nHer ne kadar teknoloji ve m\u00fchendislikle ile i\u00e7 i\u00e7e olsam da ilk olarak \u0130stanbul \u00dcniversitesi \u0130\u015fletme Fak\u00fcltesi\u2019nde i\u015fletme e\u011fitimi, ard\u0131ndan da Stanford \u00dcniversitesi\u2019nde inovasyon y\u00f6netimi e\u011fitimi ald\u0131m.\nBeni besleyen en \u00f6nemli kaynaklar; k\u00fc\u00e7\u00fck ya\u015flardan itibaren hep okumak, olaylar\u0131n sebebini anlamaya \u00e7al\u0131\u015fmak ve sorgulamak oldu\u011funu d\u00fc\u015f\u00fcn\u00fcyorum.\nBunu yapmak insana ilgin\u00e7 bir g\u00fc\u00e7 ve cesaret veriyor.\nTabii ki bunun ne kadar olumlu bir \u015fey oldu\u011fu tart\u0131\u015f\u0131l\u0131r.\nAma Robert Frost\u2019un dedi\u011fi gibi \u2018Bir ormanda yol ikiye ayr\u0131ld\u0131 ve ben daha az ge\u00e7ilmi\u015f olan\u0131ndan gittim.\nB\u00fct\u00fcn fark\u0131 yaratan bu oldu i\u015fte.\u2019 Ben de hep daha iyiye ula\u015fmak i\u00e7in kendi s\u0131n\u0131rlar\u0131m\u0131 zorlamay\u0131 se\u00e7tim.\n\u0130\u015fletme bilimini \u00e7ok severek se\u00e7tim, okulda \u00f6\u011frendiklerimizin yan\u0131nda hep d\u00fcnyan\u0131n \u00f6nde gelen \u00fcniversite \u00f6\u011frencilerinin okudu\u011fu kitaplar\u0131 ve kaynaklar\u0131 yak\u0131ndan takip etmeye \u00e7al\u0131\u015ft\u0131m.\nBunun yan\u0131nda da hem teknoloji alan\u0131nda hem de y\u00f6netim ve finans gibi alanlarda g\u00fcnceli takip etmeye, en do\u011fru ve verimli kaynaklardan beslenmeye \u00e7al\u0131\u015ft\u0131m.\nMaalesef geli\u015fen d\u00fcnya \u00f6zellikle teknoloji alan\u0131nda art\u0131k takip edilemeyecek derecede h\u0131zlan\u0131nca da i\u00e7erisine girdi\u011fim alanlar\u0131 daraltarak beslendi\u011fim kaynaklar\u0131 filtrelemeyi \u00f6\u011frendim.\nUzmanl\u0131k alan\u0131ma dair olan geli\u015fmeleri en derin noktas\u0131na kadar detayl\u0131 \u00f6\u011frenirken di\u011fer alanlarda bilmem gerekti\u011fi kadar\u0131n\u0131 \u00f6\u011frenmeye dikkat ettim.\nBenim g\u00f6z\u00fcmde okul ve e\u011fitimin size katt\u0131\u011f\u0131 en \u00f6nemli disiplin \u00f6\u011frenmeyi \u00f6\u011frenmektir.\nBilgehan Y\u00f6r\u00fcko\u011flu, Olcayto Cengiz, Wolf Lichtenstein gibi \u00e7ok g\u00fczel isimlerin tedrisat\u0131ndan ge\u00e7tim.\nBu da bana onlar\u0131n tecr\u00fcbelerinden faydalanabilme \u015fans\u0131 sundu.\nKar\u015f\u0131l\u0131ks\u0131z olarak sizi ciddiye al\u0131p yat\u0131r\u0131m yapacak insan say\u0131s\u0131 \u00e7ok azd\u0131r.\nFORBES\u2019in a\u00e7\u0131klad\u0131\u011f\u0131 \u201c30 Under 30\u2019\u2019 2019 listesinde yer alarak dikkatleri \u00fczerinize \u00e7ektiniz.\nForbes 30 Under 30 listesi t\u00fcm d\u00fcnyada \u00e7ok prestijli bir liste.\n\u00d6zellikle Avrupa ve Amerika listeleri sizi i\u015f d\u00fcnyas\u0131nda ve politik d\u00fcnyada pek \u00e7ok ki\u015fiyle bir araya getirebiliyor.\nAyn\u0131 zamanda Forbes\u2019un sizi dahil etti\u011fi network \u00fczerinden d\u00fcnyada her sene pek \u00e7ok \u00f6zel davetlere kat\u0131labiliyorsunuz.\nPek \u00e7ok \u00f6nemli isme bu g\u00fc\u00e7l\u00fc network \u00fczerinden kolayca eri\u015febilmek \u00e7ok de\u011ferli bir olanak.\nMart ay\u0131n\u0131n sonunda da \u0130srail\u2019in ba\u015fkenti Tel Aviv ve k\u00fclt\u00fcr a\u00e7\u0131s\u0131ndan \u00e7ok de\u011ferli bir \u015fehri olan Kud\u00fcs \u015fehirlerinde T\u00fcrkiye\u2019yi ve \u015firketimi temsil ettim.\nOrada di\u011fer Forbes 30 Under 30 ve \u00f6nemli Forbes i\u015f a\u011f\u0131ndan insanlarla bir araya gelip sekt\u00f6r\u00fcn gelece\u011fini hep birlikte \u015fekillendirmeye \u00e7al\u0131\u015ft\u0131k.\nT\u00fcm bunlar\u0131n yan\u0131nda da Forbes etiketi kariyeriniz a\u00e7\u0131s\u0131ndan da \u00e7ok ciddi bir de\u011fer kat\u0131yor.\nBu de\u011ferin a\u00e7t\u0131\u011f\u0131 kap\u0131larla birlikte hem kendinizi hem i\u015finizi daha ileri bir noktaya kolayca ta\u015f\u0131yabiliyorsunuz.\nBu kadar gen\u00e7 ya\u015fta b\u00f6yle b\u00fcy\u00fck bir ba\u015far\u0131 elde etmek, s\u0131k\u0131 \u00e7al\u0131\u015fmayla ve bir\u00e7ok fedakarl\u0131kla m\u00fcmk\u00fcn olmal\u0131.\nBu noktada \u015funu belirtmeyi \u00e7ok isterim, ba\u015far\u0131 grafi\u011fi hi\u00e7bir zaman do\u011frusal bir \u00e7izgi \u015feklinde de\u011fildir.\nBazen zor kararlar al\u0131rs\u0131n\u0131z ve bu ald\u0131\u011f\u0131n\u0131z kararlar\u0131n olumlu ve olumsuz sonu\u00e7lar\u0131 olur.\n\u00c7\u00fcnk\u00fc e\u011fitimimden kariyerime kadar olan t\u00fcm se\u00e7imlerimi kendim yapma \u015fans\u0131 yakalad\u0131m.\nBa\u015far\u0131m da ba\u015far\u0131s\u0131zl\u0131\u011f\u0131m da hep bana ait oldu ve ikisinden de \u00e7ok \u015feyler \u00f6\u011frendim.\nE\u011fer d\u00fcnyaya tekrar gelme ve bir se\u00e7im yapma \u015fans\u0131m olsayd\u0131, yine kendim olarak gelmeyi ve yine ayn\u0131 kararlar\u0131 almay\u0131 se\u00e7erdim.\nFedakarl\u0131k noktas\u0131na de\u011finecek olursak da on bin saat kural\u0131 diye bir kural vard\u0131r.\nHerhangi bir i\u015fte m\u00fckemmelle\u015fmek istiyorsan\u0131z en az on bin saat ay\u0131rman\u0131z gerekti\u011fi s\u00f6yleniyor.\n\u015eimdi bana bir resim \u00e7izeceksin deseler, en iyi malzemeleri verseler, yine de masan\u0131n ba\u015f\u0131nda 1 saat ge\u00e7iremem san\u0131r\u0131m.\nFakat \u00e7ok uzun senelerdir yapt\u0131\u011f\u0131m i\u015f \u00fczerinde g\u00fcnde 17 saatlik yo\u011fun \u00e7al\u0131\u015fma temposunu g\u00f6rd\u00fc\u011f\u00fcm \u00e7ok olmu\u015ftur.\nE\u011fer bir i\u015f \u00fczerine de g\u00fcnde 13-17 saatinizi yorulmadan ay\u0131rabiliyorsan\u0131z bir g\u00fcn mutlaka o alanda \u00e7ok iyi olursunuz.\nTabii ki keyif almadan \u00f6\u011frenmek zorunda kald\u0131\u011f\u0131m \u015feyler de oldu ancak yapt\u0131\u011f\u0131m i\u015fe duydu\u011fum tutku o tarafta hep daha a\u011f\u0131r bast\u0131.\nT\u00fcm bu yolculu\u011fum s\u0131ras\u0131nda da ger\u00e7ekten \u00e7ok zeki bir\u00e7ok insanla tan\u0131\u015fma f\u0131rsat\u0131 yakalad\u0131m.\nBunlardan gayet ba\u015far\u0131l\u0131 \u015fekilde \u00e7izgisinde devam edenler de genelde hep en zekiler de\u011fil en \u00e7ok \u00e7al\u0131\u015fanlar oldu.\nZeka mutlaka \u00e7ok \u00f6nemli bir avantaj ancak bilgi olmad\u0131\u011f\u0131 s\u00fcrece zekan\u0131n birle\u015ftirebilece\u011fi par\u00e7alar eksik kal\u0131r.\nBenim hayat\u0131mda kendime dair yapabilece\u011fim en b\u00fcy\u00fck fedakarl\u0131k ya da zul\u00fcm san\u0131r\u0131m sevmedi\u011fim bir i\u015fi yanl\u0131\u015f bir ekiple yapmaya \u00e7al\u0131\u015fmak olurdu.\nYapt\u0131\u011f\u0131n\u0131z i\u015f kadar, \u00e7al\u0131\u015ft\u0131\u011f\u0131n\u0131z insanlar ve k\u00fclt\u00fcr o kadar \u00f6nemli bir motivasyon kayna\u011f\u0131 ki anlatamam.\nSabahlar\u0131 5:30 - 6:00\u2019da beni yataktan kald\u0131rabilen g\u00fcc\u00fcn, benimle ayn\u0131 motivasyona sahip ve genelde hepsi benden \u00e7ok daha zeki ve alan\u0131nda \u00e7ok iyi olan insanlar oldu\u011funu d\u00fc\u015f\u00fcn\u00fcyorum.\nSon olarak bundan sonras\u0131 i\u00e7in hedefleriniz nelerdir ve \u00fclkemizde ger\u00e7ekle\u015ftirmeyi hayal etti\u011finiz planlar, projeler var m\u0131, neler?\nHedefimiz Avrupa pazar\u0131nda 2021 y\u0131l\u0131nda finans ve bankac\u0131l\u0131k sekt\u00f6r\u00fcn\u00fcn Google\u2019\u0131 haline d\u00f6n\u00fc\u015fmek.\n\u00dclkemiz ad\u0131na olan hayalim ise, birka\u00e7 konuda sahip oldu\u011fum bilgi ve birikimi olabildi\u011fince T\u00fcrkiye\u2019ye sunmak ve daha \u00e7ok T\u00fcrk\u00e7e i\u00e7erikler \u00fcretmek.\nBirka\u00e7 devlet b\u00fcy\u00fc\u011f\u00fcm\u00fcz ile elimden geldi\u011fince i\u00e7erik \u00fcretip \u00fclkemize nas\u0131l daha faydal\u0131 olabilece\u011fimiz konusunda \u00e7al\u0131\u015fmalar\u0131m var.\nBunun d\u0131\u015f\u0131nda bankac\u0131l\u0131k ve finans sekt\u00f6r\u00fcnde t\u00fcm d\u00fcnyada a\u00e7\u0131k bankac\u0131l\u0131k kavram\u0131 gittik\u00e7e b\u00fcy\u00fcyor.\nT\u00fcm bunlar\u0131n yan\u0131nda da benimle ayn\u0131 yolculu\u011fu payla\u015fmak isteyen ya da payla\u015fan gen\u00e7 ve \u00f6\u011frenci arkada\u015flar\u0131mla mentorluk, e\u011fitim ya da konferanslar arac\u0131l\u0131\u011f\u0131yla g\u00f6n\u00fcll\u00fc olarak bir araya gelip s\u0131n\u0131rl\u0131 olan bilgimi elimden geldi\u011fince aktarmaya \u00e7al\u0131\u015f\u0131yorum.",
    "article_html": "",
    "meta_description": "Forbes 30 Under 30 listesinde yer alan Taner Ak\u00e7ok, bu sene finans alan\u0131nda listede yer alan tek T\u00fcrk i\u015fadam\u0131 oldu. Taner Ak\u00e7ok\u2019la Berlin\u2019de y\u00f6netici ortakl\u0131\u011f\u0131n\u0131 yapmakta oldu\u011fu giri\u015fimi hakk\u0131nda ve t\u00fcm bu s\u00fcrecin hikayesine dair Kamp\u00fcsl\u00fclere ilham verecek bir r\u00f6portaj ger\u00e7ekle\u015ftirdik.",
    "meta_lang": "tr"
}