{
    "article_id": "3211d6aa30541ccbd165aa882955c091.1590266196.8112943",
    "title": "Bizi biz yapan kad\u0131n kahramanlar",
    "authors": [
        "Ece \u00c7elik",
        "Ecelik Hurriyet.Com.Tr"
    ],
    "canonical_link": "https://www.hurriyet.com.tr/kitap-sanat/bizi-biz-yapan-kadin-kahramanlar-41141616",
    "url": "http://hurriyet.com.tr/kitap-sanat/bizi-biz-yapan-kadin-kahramanlar-41141616",
    "top_img": "https://i4.hurimg.com/i/hurriyet/75/0x0/5c8126fbc03c0e443c83a8c1.jpg",
    "meta_img": "https://i4.hurimg.com/i/hurriyet/75/0x0/5c8126fbc03c0e443c83a8c1.jpg",
    "movies": [],
    "text": "\n\n\n\nMine S\u00f6\u011f\u00fct\n\nSevgili Ars\u0131z \u00d6l\u00fcm - Latife Tekin\n\nD\u0130RM\u0130T\n\nLatife Tekin\u2019in \u2018Sevgili Ars\u0131z \u00d6l\u00fcm\u2019\u00fcndeki Dirmit m\u00fcthi\u015f bir kad\u0131n karakterdir. \u00c7ok \u00e7ocuklu bir ailenin okuyan tek \u00e7ocu\u011fudur ve kendisine dayat\u0131lan hayat\u0131 ya\u015famamaya kararl\u0131d\u0131r. Delidir, ak\u0131ll\u0131d\u0131r, hayalperesttir ve mant\u0131kl\u0131d\u0131r. En \u00f6nemlisi iyi kalplidir. Hem ait oldu\u011fu hem de hi\u00e7 ait olmad\u0131\u011f\u0131 bir iklimde yapayaln\u0131zd\u0131r. K\u00f6yde havadaki r\u00fczg\u00e2rla, karla, a\u011fa\u00e7larla, y\u0131ld\u0131zlarla, bah\u00e7edeki tulumbayla dertle\u015fir. Bize \u00f6zg\u00fcrl\u00fc\u011f\u00fcn ve ba\u011f\u0131ms\u0131zl\u0131\u011f\u0131n k\u0131ymetini en masum ve hakl\u0131 yerden yeniden \u00f6\u011fretir. Bir de yazar\u0131n\u0131n k\u0131smen de olsa otobiyografik g\u00f6lgesidir. O y\u00fczden, \u00e7ok sevdi\u011fim bir\u00e7ok kad\u0131n roman karakterinden hep bir nebze daha de\u011ferlidir.\n\nNermin Y\u0131ld\u0131r\u0131m\n\n\u00d6lmeye Yatmak - Adalet A\u011fao\u011flu\n\nAYSEL\n\nAdalet A\u011fao\u011flu\u2019nun \u2018\u00d6lmeye Yatmak\u2019 adl\u0131 roman\u0131n\u0131n Aysel\u2019i, bir kad\u0131n, bir okur, bir yazar olarak hayat\u0131mda derin izler b\u0131rakm\u0131\u015f bir karakterdir. \u0130lk okudu\u011fumda \u00fcniversite \u00f6\u011frencisiydim, kuvvetli bir \u0131\u015f\u0131kla ayd\u0131nlanm\u0131\u015f gibi b\u00fcy\u00fclendi\u011fimi hat\u0131rl\u0131yorum. \u0130\u00e7inde b\u00fcy\u00fcd\u00fc\u011f\u00fc ailenin, toplumun ve zaman\u0131n dar kal\u0131plar\u0131na s\u0131k\u0131\u015fan Aysel\u2019in, bir g\u00fcn perdeleri s\u0131k\u0131 s\u0131k\u0131 kapal\u0131 bir otel odas\u0131nda \u00e7\u0131r\u0131l\u00e7\u0131plak yata\u011fa girip \u00f6lmeye yat\u0131\u015f\u0131, yatt\u0131\u011f\u0131 o yatakta t\u00fcm hayat\u0131n\u0131n incelikli bir kaz\u0131ya benzeyen muhasebesini yap\u0131\u015f\u0131 ve en nihayet oradan daha \u00f6zg\u00fcr bir kad\u0131n, daha \u00f6zg\u00fcr bir birey, daha \u00f6zg\u00fcr ruh olarak, yani en az\u0131ndan buna karar vermi\u015f olarak bir t\u00fcr uyan\u0131\u015fla kalk\u0131\u015f\u0131, bug\u00fcne dek tan\u0131k oldu\u011fum en ilham verici \u015feylerden biridir. Adalet A\u011fao\u011flu\u2019na ve Aysel\u2019inden Tezel\u2019ine bizi b\u00fcy\u00fcten b\u00fct\u00fcn kad\u0131n karakterlerine g\u00f6n\u00fclden te\u015fekk\u00fcr ederim!\n\n\u015eebnem \u0130\u015fig\u00fczel\n\nSaatler - Michael Cunningham\n\nLAURA BROWN\n\nRoman\u0131n Bayan Dalloway ve Virginia Woolf gibi g\u00fc\u00e7l\u00fc kad\u0131n karakterlerinin yan\u0131nda Laura Brown itiraz\u0131 olan kad\u0131n olarak sivrilir. Yazar \u2018sevilen ve ihanet eden\u2019 kad\u0131n kahraman\u0131n\u0131n hik\u00e2yesini 1949\u2019dan yak\u0131n tarihe kadar getirir. Bayan Brown pek \u00e7ok kad\u0131n\u0131n evlili\u011fe, anneli\u011fe, e\u015f olmaya, ev i\u00e7i vazifelere, bir kad\u0131n olarak d\u00fczenin ondan beklediklerine sessiz itiraz\u0131d\u0131r. S\u00fck\u00fbnetle kendisinden istenilenleri yerine getirirken hi\u00e7 beklenmedik bir \u015feyi yapar: \u00c7eker, gider. Brown toplumsal cinsiyet tuzaklar\u0131ndan, evlendirilmeye \u00f6zendirilen k\u0131z \u00e7ocuklar\u0131na kadar d\u00fczenin kad\u0131n\u0131n \u00f6n\u00fcne s\u00fcrd\u00fc\u011f\u00fc pek \u00e7ok engelin sessiz ama g\u00fc\u00e7l\u00fc bir \u00f6fkeyle nas\u0131l a\u015f\u0131labilece\u011finin cevab\u0131 gibidir.\n\nGaye Boral\u0131o\u011flu\n\nSefiller- Victor Hugo\n\nCOSETTE\n\n\u2018Sefiller\u2019in kad\u0131n kahraman\u0131 Cosette beni \u00e7ok etkilemi\u015fti. Ya\u015fad\u0131\u011f\u0131 yoksulluk, zorlu hayat ko\u015fullar\u0131, g\u00f6rd\u00fc\u011f\u00fc zul\u00fcm ruhuma i\u015flemi\u015fti. San\u0131r\u0131m \u2018Sefiller\u2019 okudu\u011fum ilk b\u00fcy\u00fck romand\u0131. Y\u0131llar sonra Latife Tekin\u2019in \u2018Sevgili Ars\u0131z \u00d6l\u00fcm\u2019\u00fcndeki Dirmit\u2019le tan\u0131\u015ft\u0131m. O da yoksuldu, ac\u0131 \u00e7ekiyordu ama bir yandan da hayata muzip\u00e7e g\u00fcl\u00fcms\u00fcyor, dalgas\u0131n\u0131 ge\u00e7iyordu. Ne harika! B\u00f6ylece Dirmit, Cosette\u2019in melankolisini da\u011f\u0131tt\u0131, g\u00f6nl\u00fcm\u00fcn ba\u015fk\u00f6\u015fesine oturdu.\n\nNeslihan \u00d6ndero\u011flu\n\nMadam Bovary - Gustave Flaubert\n\nEMMA BOVARY\n\nEdebiyatta en etkileyici buldu\u011fum kad\u0131n karakter Gustave Flaubert\u2019in \u2018Madam Bovary\u2019 roman\u0131ndaki Emma Bovary\u2019dir. Yaz\u0131ld\u0131\u011f\u0131 zaman i\u00e7in hayli s\u0131rad\u0131\u015f\u0131 say\u0131labilecek romanda, Emma\u2019n\u0131n ihtirasl\u0131, zay\u0131f ve hayalperest ki\u015fili\u011fi realist roman\u0131n romantiklere bir cevab\u0131 niteli\u011findedir asl\u0131nda. Okudu\u011fu kitaplar\u0131n etkisiyle aristokrasi ve b\u00fcy\u00fck burjuvaziye hayranl\u0131k duyan ve hayalinde kurdu\u011fu a\u015fk vas\u0131tas\u0131yla bunun bir par\u00e7as\u0131 olmak isteyen Emma\u2019n\u0131n kocas\u0131, onun i\u00e7indeki bu ihtiras ve arzunun y\u00f6nlenece\u011fi bir kaynak olmaktan \u00e7ok uzakt\u0131r. B\u00fcy\u00fck hayalleri evlendikten sonra k\u00fc\u00e7\u00fcc\u00fck bir d\u00fcnyaya s\u0131k\u0131\u015fan Emma erk iste\u011fini ancak ihanetle ortaya \u00e7\u0131kar\u0131rken kendisi de erkekler i\u00e7in bir arzu nesnesi olman\u0131n \u00f6tesine gidemez. B\u00fct\u00fcn erkeklerin kendi ya\u015fam\u0131n\u0131 belirleme ve de\u011fi\u015ftirme hakk\u0131 vard\u0131r ancak Emma bir kad\u0131n olarak bunu tek ba\u015f\u0131na ger\u00e7ekle\u015ftiremeyece\u011fi i\u00e7in ancak yine bir erkek arac\u0131l\u0131\u011f\u0131yla istedi\u011fi hayat\u0131 elde etmeye \u00e7al\u0131\u015f\u0131r. \u2018Madam Bovary\u2019yi hem yaz\u0131ld\u0131\u011f\u0131 d\u00f6nemin bir kad\u0131n \u00fczerindeki toplumsal ve ahlaki bask\u0131lar\u0131n\u0131 hem de Emma\u2019n\u0131n i\u00e7 \u00e7alkant\u0131lar\u0131n\u0131 yans\u0131tmaktaki ba\u015far\u0131s\u0131ndan \u00f6t\u00fcr\u00fc \u00e7a\u011f\u0131n\u0131n \u00e7ok \u00f6tesinde bulurum. Flaubert\u2019e g\u00f6re insan\u0131 t\u00fcketen ve yozla\u015ft\u0131ran, \u00e7abalar\u0131n\u0131 ve umutlar\u0131n\u0131 anlams\u0131zla\u015ft\u0131ran burjuva ya\u015fam\u0131d\u0131r. \u2018Madame Bovary\u2019de bir k\u00fc\u00e7\u00fck burjuva kad\u0131n\u0131n\u0131n ac\u0131lar\u0131n\u0131, \u00e7\u00f6k\u00fc\u015f\u00fcn\u00fc ve bu dram\u0131n arkas\u0131nda yatan baya\u011f\u0131, k\u00f6hnemi\u015f ve k\u00fc\u00e7\u00fck d\u00fcnyay\u0131 anlat\u0131r. Toplumdaki yozla\u015fma, Emma karakterinde simgele\u015fmi\u015ftir. Bu anlamda bana g\u00f6re hi\u00e7 solmayacak ve eskimeyecek bir karakterdir.\n\nFatma Barbaroso\u011flu\n\nKahraman\u0131m yazarlar\n\nKad\u0131n karakter de\u011fil o kad\u0131n karakterleri in\u015fa eden yazar kad\u0131nlar etkiledi beni...\n\nRoman kahramanlar\u0131ndan ziyade romanlara konu olmu\u015f kad\u0131nlar\u0131n ger\u00e7ek hik\u00e2yesi ya da birbirinden g\u00fczel romanlar yazm\u0131\u015f olan yazar kad\u0131nlar\u0131n hayat hik\u00e2yesi etkilemi\u015ftir beni.\n\nMesela Piyer Loti\u2019nin \u2018Bezgin Kad\u0131nlar\u2019 roman\u0131ndaki Zeynep Han\u0131m, roman kahraman\u0131 olarak pek etkileyici de\u011fildir. Ama Zeynep Han\u0131m ger\u00e7ek bir karakterdir. Ondan geriye kalan mektuplarda g\u00f6rd\u00fc\u011f\u00fcm\u00fcz, hayat hik\u00e2yesinin hi\u00e7bir roman\u0131n kald\u0131ramayaca\u011f\u0131 kadar dramatik ve trajik olu\u015fudur. Nam\u0131k Kemal\u2019in hangi kad\u0131n karakteri torunu Selma Ekrem\u2019in hat\u0131rat\u0131 kadar etkileyici olabilir ki!\n\nFatma Aliye\u2019nin \u2018Muhadarat\u2019\u0131n\u0131n Faz\u0131la\u2019s\u0131 onu anlatan/in\u015fa eden Fatma Aliye oldu\u011fu i\u00e7in unutulmaz bir karakterdir benim i\u00e7in. Halide Edip\u2019in hi\u00e7bir karakteri Halide Edip\u2019in kendisi kadar etkilememi\u015ftir beni. Salih Zeki\u2019ye, iki o\u011flunun babas\u0131na o kadar \u00e2\u015f\u0131k iken \u00fczerine kuma gelmesini kabullenmeyerek bo\u015fanmas\u0131 ve bu bo\u015fanman\u0131n ard\u0131ndan aylarca hasta yatmas\u0131... Erkek yazarlar\u0131n in\u015fa etti\u011fi kad\u0131n karakterlere gelince... Galiba bu durumu en iyi ifade eden Attil\u00e2 \u0130lhan\u2019\u0131n dizileri: \u201cNe kad\u0131nlar sevdim zaten yoktular\u201d. T\u00fcrk edebiyat\u0131nda erkek yazarlar\u0131n kaleminden \u00e7\u0131km\u0131\u015f kad\u0131nlar\u0131n neredeyse tamam\u0131na yak\u0131n\u0131 \u2018plastik\u2019tir. \u2018Huzur\u2019un M\u00fcmtaz\u2019\u0131 ve Suat\u2019\u0131 canl\u0131d\u0131r. Ama hayat\u0131n i\u00e7inde bir Nuran yoktur mesela. Keza Orhan Pamuk\u2019un K\u0131rm\u0131z\u0131 Sa\u00e7l\u0131 kad\u0131n\u0131 ya da \u2018Masumiyet M\u00fczesi\u2019nin F\u00fcsun\u2019u da...\n\nSevin Okyay\n\nK\u00fc\u00e7\u00fck Kad\u0131nlar - Louisa May Alcott / Gurur ve \u00d6nyarg\u0131 - Jane Austen\n\nJO / ELIZABETH BENNET\n\nBeni hayat\u0131mda etkilemi\u015f ilk kad\u0131n kahraman, \u2018K\u00fc\u00e7\u00fck Kad\u0131nlar\u2019\u0131n biraz erkek \u00e7ocuk gibi, s\u00fcse p\u00fcse ald\u0131rmayan, sonradan benim gibi k\u0131sa sa\u00e7l\u0131 olan, okumaya pek merakl\u0131 ve elbette asi Jo\u2019sudur. Sonraki y\u0131llarda, herhalde Edmond Rostand\u2019\u0131n kahraman\u0131 (ve maalesef erkek olan) Cyrano de Bergerac akl\u0131m\u0131 ald\u0131\u011f\u0131, idol\u00fcm oldu\u011fu i\u00e7in onunla mukayese edilecek bir kad\u0131n kahraman bulamam\u0131\u015ft\u0131m. Ta ki Jane Austen imdad\u0131ma yeti\u015fene kadar. \u2018Gurur ve \u00d6nyarg\u0131\u2019da Mr. ve Mrs. Bennet\u2019in ikinci k\u0131zlar\u0131 Elizabeth, benim i\u00e7in idol olmasa da, ger\u00e7ekten arkada\u015f olmay\u0131 istedi\u011fim bir k\u0131zd\u0131. Zekiydi, kendisiyle dalga ge\u00e7mekten korkmuyordu (cesaret ister).Kusurlar\u0131 da vard\u0131 elbet: \u00c7abucak yarg\u0131da bulunmaya e\u011filimi vard\u0131. O da Jo gibi sivri dilliydi. Asl\u0131nda bunlara kusur demeye de dilim varm\u0131yor. Halen bende mevcut olduklar\u0131 i\u00e7in...",
    "keywords": [
        "\u00e7ok",
        "kadar",
        "en",
        "kad\u0131n",
        "kahramanlar",
        "i\u00e7in",
        "olarak",
        "ve",
        "bir",
        "yapan",
        "da",
        "gibi",
        "biz",
        "bizi"
    ],
    "meta_keywords": [
        "Kitap",
        "Kad\u0131n",
        "8 Mart D\u00fcnya Kad\u0131nlar G\u00fcn\u00fc"
    ],
    "publish_date": null,
    "summary": "Mine S\u00f6\u011f\u00fctSevgili Ars\u0131z \u00d6l\u00fcm - Latife TekinD\u0130RM\u0130TLatife Tekin\u2019in \u2018Sevgili Ars\u0131z \u00d6l\u00fcm\u2019\u00fcndeki Dirmit m\u00fcthi\u015f bir kad\u0131n karakterdir.\n\u00c7ok \u00e7ocuklu bir ailenin okuyan tek \u00e7ocu\u011fudur ve kendisine dayat\u0131lan hayat\u0131 ya\u015famamaya kararl\u0131d\u0131r.\nDelidir, ak\u0131ll\u0131d\u0131r, hayalperesttir ve mant\u0131kl\u0131d\u0131r.\nEn \u00f6nemlisi iyi kalplidir.\nHem ait oldu\u011fu hem de hi\u00e7 ait olmad\u0131\u011f\u0131 bir iklimde yapayaln\u0131zd\u0131r.\nK\u00f6yde havadaki r\u00fczg\u00e2rla, karla, a\u011fa\u00e7larla, y\u0131ld\u0131zlarla, bah\u00e7edeki tulumbayla dertle\u015fir.\nBize \u00f6zg\u00fcrl\u00fc\u011f\u00fcn ve ba\u011f\u0131ms\u0131zl\u0131\u011f\u0131n k\u0131ymetini en masum ve hakl\u0131 yerden yeniden \u00f6\u011fretir.\nBir de yazar\u0131n\u0131n k\u0131smen de olsa otobiyografik g\u00f6lgesidir.\nO y\u00fczden, \u00e7ok sevdi\u011fim bir\u00e7ok kad\u0131n roman karakterinden hep bir nebze daha de\u011ferlidir.\nNermin Y\u0131ld\u0131r\u0131m\u00d6lmeye Yatmak - Adalet A\u011fao\u011fluAYSELAdalet A\u011fao\u011flu\u2019nun \u2018\u00d6lmeye Yatmak\u2019 adl\u0131 roman\u0131n\u0131n Aysel\u2019i, bir kad\u0131n, bir okur, bir yazar olarak hayat\u0131mda derin izler b\u0131rakm\u0131\u015f bir karakterdir.\n\u0130lk okudu\u011fumda \u00fcniversite \u00f6\u011frencisiydim, kuvvetli bir \u0131\u015f\u0131kla ayd\u0131nlanm\u0131\u015f gibi b\u00fcy\u00fclendi\u011fimi hat\u0131rl\u0131yorum.\nAdalet A\u011fao\u011flu\u2019na ve Aysel\u2019inden Tezel\u2019ine bizi b\u00fcy\u00fcten b\u00fct\u00fcn kad\u0131n karakterlerine g\u00f6n\u00fclden te\u015fekk\u00fcr ederim!\n\u015eebnem \u0130\u015fig\u00fczelSaatler - Michael CunninghamLAURA BROWNRoman\u0131n Bayan Dalloway ve Virginia Woolf gibi g\u00fc\u00e7l\u00fc kad\u0131n karakterlerinin yan\u0131nda Laura Brown itiraz\u0131 olan kad\u0131n olarak sivrilir.\nYazar \u2018sevilen ve ihanet eden\u2019 kad\u0131n kahraman\u0131n\u0131n hik\u00e2yesini 1949\u2019dan yak\u0131n tarihe kadar getirir.\nBayan Brown pek \u00e7ok kad\u0131n\u0131n evlili\u011fe, anneli\u011fe, e\u015f olmaya, ev i\u00e7i vazifelere, bir kad\u0131n olarak d\u00fczenin ondan beklediklerine sessiz itiraz\u0131d\u0131r.\nS\u00fck\u00fbnetle kendisinden istenilenleri yerine getirirken hi\u00e7 beklenmedik bir \u015feyi yapar: \u00c7eker, gider.\nBrown toplumsal cinsiyet tuzaklar\u0131ndan, evlendirilmeye \u00f6zendirilen k\u0131z \u00e7ocuklar\u0131na kadar d\u00fczenin kad\u0131n\u0131n \u00f6n\u00fcne s\u00fcrd\u00fc\u011f\u00fc pek \u00e7ok engelin sessiz ama g\u00fc\u00e7l\u00fc bir \u00f6fkeyle nas\u0131l a\u015f\u0131labilece\u011finin cevab\u0131 gibidir.\nGaye Boral\u0131o\u011fluSefiller- Victor HugoCOSETTE\u2018Sefiller\u2019in kad\u0131n kahraman\u0131 Cosette beni \u00e7ok etkilemi\u015fti.\nYa\u015fad\u0131\u011f\u0131 yoksulluk, zorlu hayat ko\u015fullar\u0131, g\u00f6rd\u00fc\u011f\u00fc zul\u00fcm ruhuma i\u015flemi\u015fti.\nSan\u0131r\u0131m \u2018Sefiller\u2019 okudu\u011fum ilk b\u00fcy\u00fck romand\u0131.\nY\u0131llar sonra Latife Tekin\u2019in \u2018Sevgili Ars\u0131z \u00d6l\u00fcm\u2019\u00fcndeki Dirmit\u2019le tan\u0131\u015ft\u0131m.\nO da yoksuldu, ac\u0131 \u00e7ekiyordu ama bir yandan da hayata muzip\u00e7e g\u00fcl\u00fcms\u00fcyor, dalgas\u0131n\u0131 ge\u00e7iyordu.\nB\u00f6ylece Dirmit, Cosette\u2019in melankolisini da\u011f\u0131tt\u0131, g\u00f6nl\u00fcm\u00fcn ba\u015fk\u00f6\u015fesine oturdu.\nNeslihan \u00d6ndero\u011fluMadam Bovary - Gustave FlaubertEMMA BOVARYEdebiyatta en etkileyici buldu\u011fum kad\u0131n karakter Gustave Flaubert\u2019in \u2018Madam Bovary\u2019 roman\u0131ndaki Emma Bovary\u2019dir.\nYaz\u0131ld\u0131\u011f\u0131 zaman i\u00e7in hayli s\u0131rad\u0131\u015f\u0131 say\u0131labilecek romanda, Emma\u2019n\u0131n ihtirasl\u0131, zay\u0131f ve hayalperest ki\u015fili\u011fi realist roman\u0131n romantiklere bir cevab\u0131 niteli\u011findedir asl\u0131nda.\nOkudu\u011fu kitaplar\u0131n etkisiyle aristokrasi ve b\u00fcy\u00fck burjuvaziye hayranl\u0131k duyan ve hayalinde kurdu\u011fu a\u015fk vas\u0131tas\u0131yla bunun bir par\u00e7as\u0131 olmak isteyen Emma\u2019n\u0131n kocas\u0131, onun i\u00e7indeki bu ihtiras ve arzunun y\u00f6nlenece\u011fi bir kaynak olmaktan \u00e7ok uzakt\u0131r.\nB\u00fcy\u00fck hayalleri evlendikten sonra k\u00fc\u00e7\u00fcc\u00fck bir d\u00fcnyaya s\u0131k\u0131\u015fan Emma erk iste\u011fini ancak ihanetle ortaya \u00e7\u0131kar\u0131rken kendisi de erkekler i\u00e7in bir arzu nesnesi olman\u0131n \u00f6tesine gidemez.\nB\u00fct\u00fcn erkeklerin kendi ya\u015fam\u0131n\u0131 belirleme ve de\u011fi\u015ftirme hakk\u0131 vard\u0131r ancak Emma bir kad\u0131n olarak bunu tek ba\u015f\u0131na ger\u00e7ekle\u015ftiremeyece\u011fi i\u00e7in ancak yine bir erkek arac\u0131l\u0131\u011f\u0131yla istedi\u011fi hayat\u0131 elde etmeye \u00e7al\u0131\u015f\u0131r.\n\u2018Madam Bovary\u2019yi hem yaz\u0131ld\u0131\u011f\u0131 d\u00f6nemin bir kad\u0131n \u00fczerindeki toplumsal ve ahlaki bask\u0131lar\u0131n\u0131 hem de Emma\u2019n\u0131n i\u00e7 \u00e7alkant\u0131lar\u0131n\u0131 yans\u0131tmaktaki ba\u015far\u0131s\u0131ndan \u00f6t\u00fcr\u00fc \u00e7a\u011f\u0131n\u0131n \u00e7ok \u00f6tesinde bulurum.\nFlaubert\u2019e g\u00f6re insan\u0131 t\u00fcketen ve yozla\u015ft\u0131ran, \u00e7abalar\u0131n\u0131 ve umutlar\u0131n\u0131 anlams\u0131zla\u015ft\u0131ran burjuva ya\u015fam\u0131d\u0131r.\n\u2018Madame Bovary\u2019de bir k\u00fc\u00e7\u00fck burjuva kad\u0131n\u0131n\u0131n ac\u0131lar\u0131n\u0131, \u00e7\u00f6k\u00fc\u015f\u00fcn\u00fc ve bu dram\u0131n arkas\u0131nda yatan baya\u011f\u0131, k\u00f6hnemi\u015f ve k\u00fc\u00e7\u00fck d\u00fcnyay\u0131 anlat\u0131r.\nToplumdaki yozla\u015fma, Emma karakterinde simgele\u015fmi\u015ftir.\nBu anlamda bana g\u00f6re hi\u00e7 solmayacak ve eskimeyecek bir karakterdir.\nFatma Barbaroso\u011fluKahraman\u0131m yazarlarKad\u0131n karakter de\u011fil o kad\u0131n karakterleri in\u015fa eden yazar kad\u0131nlar etkiledi beni...Roman kahramanlar\u0131ndan ziyade romanlara konu olmu\u015f kad\u0131nlar\u0131n ger\u00e7ek hik\u00e2yesi ya da birbirinden g\u00fczel romanlar yazm\u0131\u015f olan yazar kad\u0131nlar\u0131n hayat hik\u00e2yesi etkilemi\u015ftir beni.\nMesela Piyer Loti\u2019nin \u2018Bezgin Kad\u0131nlar\u2019 roman\u0131ndaki Zeynep Han\u0131m, roman kahraman\u0131 olarak pek etkileyici de\u011fildir.\nAma Zeynep Han\u0131m ger\u00e7ek bir karakterdir.\nOndan geriye kalan mektuplarda g\u00f6rd\u00fc\u011f\u00fcm\u00fcz, hayat hik\u00e2yesinin hi\u00e7bir roman\u0131n kald\u0131ramayaca\u011f\u0131 kadar dramatik ve trajik olu\u015fudur.\nNam\u0131k Kemal\u2019in hangi kad\u0131n karakteri torunu Selma Ekrem\u2019in hat\u0131rat\u0131 kadar etkileyici olabilir ki!\nFatma Aliye\u2019nin \u2018Muhadarat\u2019\u0131n\u0131n Faz\u0131la\u2019s\u0131 onu anlatan/in\u015fa eden Fatma Aliye oldu\u011fu i\u00e7in unutulmaz bir karakterdir benim i\u00e7in.\nHalide Edip\u2019in hi\u00e7bir karakteri Halide Edip\u2019in kendisi kadar etkilememi\u015ftir beni.\nT\u00fcrk edebiyat\u0131nda erkek yazarlar\u0131n kaleminden \u00e7\u0131km\u0131\u015f kad\u0131nlar\u0131n neredeyse tamam\u0131na yak\u0131n\u0131 \u2018plastik\u2019tir.\n\u2018Huzur\u2019un M\u00fcmtaz\u2019\u0131 ve Suat\u2019\u0131 canl\u0131d\u0131r.\nAma hayat\u0131n i\u00e7inde bir Nuran yoktur mesela.\nSonraki y\u0131llarda, herhalde Edmond Rostand\u2019\u0131n kahraman\u0131 (ve maalesef erkek olan) Cyrano de Bergerac akl\u0131m\u0131 ald\u0131\u011f\u0131, idol\u00fcm oldu\u011fu i\u00e7in onunla mukayese edilecek bir kad\u0131n kahraman bulamam\u0131\u015ft\u0131m.\nTa ki Jane Austen imdad\u0131ma yeti\u015fene kadar.\n\u2018Gurur ve \u00d6nyarg\u0131\u2019da Mr. ve Mrs. Bennet\u2019in ikinci k\u0131zlar\u0131 Elizabeth, benim i\u00e7in idol olmasa da, ger\u00e7ekten arkada\u015f olmay\u0131 istedi\u011fim bir k\u0131zd\u0131.\nZekiydi, kendisiyle dalga ge\u00e7mekten korkmuyordu (cesaret ister).Kusurlar\u0131 da vard\u0131 elbet: \u00c7abucak yarg\u0131da bulunmaya e\u011filimi vard\u0131.\nO da Jo gibi sivri dilliydi.\nAsl\u0131nda bunlara kusur demeye de dilim varm\u0131yor.\nHalen bende mevcut olduklar\u0131 i\u00e7in...",
    "article_html": "",
    "meta_description": "Mutlaka herkesin okudu\u011fu romanlarda, yapt\u0131klar\u0131yla, duru\u015fuyla, meydan okumas\u0131yla, s\u00f6zleriyle, d\u00fc\u015f\u00fcncesiyle veya sadece susmas\u0131yla iz b\u0131rakan bir kad\u0131n karakter olmu\u015ftur. 8 Mart D\u00fcnya Kad\u0131nlar G\u00fcn\u00fc vesilesiyle T\u00fcrk edebiyat\u0131n\u0131n yedi kad\u0131n yazar\u0131na hayatlar\u0131nda en \u00e7ok iz b\u0131rakan kad\u0131n roman karakterini sorduk.",
    "meta_lang": "tr"
}