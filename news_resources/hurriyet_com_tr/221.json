{
    "article_id": "41b73627bd1c5dad21fb1a987ed8d60d.1590265980.9680884",
    "title": "\u00dcniversite sonucunu pazar tezgah\u0131nda \u00f6\u011frendim",
    "authors": [
        "Nuran \u00c7akmak\u00e7i",
        "Ncakmakci Hurriyet.Com.Tr"
    ],
    "canonical_link": "https://www.hurriyet.com.tr/egitim/universite-sonucunu-pazar-tezgahinda-ogrendim-41517765",
    "url": "http://hurriyet.com.tr/egitim/universite-sonucunu-pazar-tezgahinda-ogrendim-41517765",
    "top_img": "https://i4.hurimg.com/i/hurriyet/75/0x0/5ebd60fb7152d822e0941286.jpg",
    "meta_img": "https://i4.hurimg.com/i/hurriyet/75/0x0/5ebd60fb7152d822e0941286.jpg",
    "movies": [],
    "text": "Cerrahpa\u015fa\u2019n\u0131n koronavir\u00fcs salg\u0131n\u0131na kar\u015f\u0131 ba\u015far\u0131s\u0131 BBC ve CNN gibi uluslararas\u0131 yay\u0131n kurulu\u015flar\u0131n\u0131n dikkatini \u00e7ekti. Cerrahpa\u015fa T\u0131p Fak\u00fcltesi Dekan\u0131 ve \u0130l Pandemi Kurulu \u00fcyesi Prof. Dr. M. Sait G\u00f6nen, bu ba\u015far\u0131n\u0131n arkas\u0131nda kurumun haf\u0131zas\u0131n\u0131n yatt\u0131\u011f\u0131n\u0131 hat\u0131rlatarak \u201cK\u00f6kl\u00fc kurumlar\u0131n kurumsal haf\u0131zlar\u0131 da olur. Cerrahpa\u015fa 1893 kolera salg\u0131n\u0131nda \u00f6nemli rol \u00fcstlenmi\u015f. 1912\u2019de ikinci kolera salg\u0131n\u0131nda dolmu\u015f sahra hastanesi kurulmu\u015f Cerrahpa\u015fa i\u00e7ine\u201d diyor. 1.5 y\u0131ld\u0131r Cerrahpa\u015fa T\u0131p Fak\u00fcltesi Dekanl\u0131\u011f\u0131 yapan Prof. Dr. M.Sait G\u00f6nen ile konu\u015ftuk.\n\n- K\u00fc\u00e7\u00fck ya\u015ftan itibaren hayaliniz t\u0131p fak\u00fcltesinde okumak m\u0131yd\u0131?\n\nKonya\u2019da il merkezinde kenar mahalle say\u0131lacak bir yerde d\u00fcnyaya geldim. \u0130lk, orta lise tahsilini devlet okulunda tamamlad\u0131m. Rahmetli annemin etkisi ile \u00f6zellikle ilkokuldan itibaren doktor olmay\u0131 d\u00fc\u015f\u00fcnd\u00fcm. \u00dc\u00e7 karde\u015fin en b\u00fcy\u00fc\u011f\u00fcy\u00fcm. Annemin okuma yazmas\u0131 yok, babam ilkokulu d\u0131\u015far\u0131dan bitirmi\u015f. Sonradan imaml\u0131k s\u0131nav\u0131n\u0131 kazanarak devlet memuru olmu\u015f. Lise son s\u0131n\u0131fta art\u0131k tek hedefim t\u0131p fak\u00fcltesi idi. Hastanelerde hekimleri g\u00f6rmem, ailemizde hi\u00e7 doktorun olmamas\u0131 san\u0131r\u0131m beni etkiledi. Ailede o d\u00f6nemde hem ilk \u00fcniversite mezunu, hem de ilk doktor olmak istiyordum. Lise son s\u0131n\u0131fta t\u0131bbiye istedim. B\u00fct\u00fcn tercihlerim t\u0131p idi. Asl\u0131nda edebiyat\u0131 \u00e7ok seviyordum. Lisede T\u00fcrk tarihi ve \u015fiiri, matemati\u011fi \u00e7ok seviyordum. O d\u00f6nem \u00e7evremdeki arkada\u015flardan, mahallemizdekilerden daha fazla ders \u00e7al\u0131\u015ft\u0131\u011f\u0131m\u0131 s\u00f6yleyebilirim. Sosyal hayat\u0131n i\u00e7indeyim, profesyonel futbol seviyordum. Judo, karate yap\u0131yordum. \u0130lk olarak Antalya T\u0131p Fak\u00fcltesi\u2019ne girdim. 1978-1979\u2019da iki y\u0131l orada okudum. Ancak hayalim \u0130stanbul\u2019da okumakt\u0131.\n\n- Ni\u00e7in \u0130stanbul?\n\n\u00c7\u00fcnk\u00fc, \u0130stanbul\u2019da hayat\u0131 tan\u0131yorsunuz, iki \u00fcniversite bitirmi\u015f gibi oluyorsunuz. Benim gibi il d\u0131\u015f\u0131ndan gelen bir gen\u00e7 i\u00e7in \u0130stanbul \u015fartlar\u0131na adapte olmak, uyum sa\u011flamak pek kolay de\u011fildi. Hedefime de vard\u0131m. O zamanki ad\u0131yla \u0130stanbul \u00dcniversitesi Edirne T\u0131p Fak\u00fcltesi\u2019ne yani Cerrahpa\u015fa T\u0131p Fak\u00fcltesi\u2019ne girdim. E\u011fitim hayat\u0131m\u0131n tamam\u0131 Cerrahpa\u015fa\u2019da ge\u00e7ti. 1985\u2019te mezun oldum. Yozgat\u2019ta mecburi hizmeti yapt\u0131m. Bir sa\u011fl\u0131k oca\u011f\u0131nda \u00e7al\u0131\u015ft\u0131m. Sel\u00e7uk \u00dcniversitesi Meram\u2019da i\u00e7 hastal\u0131klar\u0131 ihtisas\u0131 yapt\u0131m 1986-1990 aras\u0131. 1995-1998 de Cerrahpa\u015fa T\u0131p Fak\u00fcltesi\u2019nde Endokrinoloji ve Metabolizma Hastal\u0131klar\u0131\u2019nda \u00fcst ihtisas yapt\u0131m. Amerika\u2019ya gittim. Cornell Medical Center\u2019da bir s\u00fcre fellowship olarak \u00e7al\u0131\u015ft\u0131m. Sonra d\u00f6nd\u00fcm.\n\n- T\u0131bb\u0131 se\u00e7menizin nedeni neydi?\n\n\u00c7ocukluk \u00e7a\u011flar\u0131nda hekimlik itibar g\u00f6ren meslekti. Ailemde hi\u00e7 hekim yoktu. Ben liseye kadar hi\u00e7 doktor muayenesi oldu\u011fumu hat\u0131rlam\u0131yorum. \u00c7ocukluktan hekimli\u011fe kar\u015f\u0131 \u00f6zellikle rahmetli annemden kaynakl\u0131 bir ilgim vard\u0131. Sekiz \u00fcniversite tercihinin tamam\u0131 t\u0131pt\u0131.\n\n- Kazand\u0131\u011f\u0131n\u0131zda ailenizin tepkisi neydi?\n\n\u00c7ok mutlu oldular. Lise y\u0131llar\u0131nda hafta sonu \u00e7al\u0131\u015f\u0131yordum. O zaman bir pazar tezgah\u0131nda kamyondan karpuz kavun satarken babam ve annem elinde \u00fcniversite sonu\u00e7 ka\u011f\u0131d\u0131 ile geldi. T\u0131bb\u0131, \u00fcniversite s\u0131nav sonucunu tezgahta \u00f6\u011frendim. Onlar da bekliyorlard\u0131. \u00c7al\u0131\u015fma tempomu g\u00f6r\u00fcyorlard\u0131. \u00c7ok mutlu oldular, ben de hayalime kavu\u015ftum.\n\n- \u0130stanbul\u2019a geldi\u011finize pi\u015fman oldunuz mu?\n\n\u0130stanbul\u2019da bizim gibi orta ve dar gelirli aile \u00e7ocuklar\u0131n\u0131n e\u011fitimi o kadar kolay de\u011fil. O \u015fartlarda ailemizin deste\u011fi ile okuduk. \u0130stanbul\u2019da dinamik bir ya\u015fam var, g\u00f6remeyece\u011fimiz kadar dinamik. Sabah kalkt\u0131\u011f\u0131n\u0131z andan ak\u015fama kadar m\u00fccadele ile ge\u00e7iyor. Otob\u00fcs, travmaya binmeniz, inmeniz bile m\u00fccadele. Caddede bile y\u00fcr\u00fcmeniz m\u00fccadele. Anadolu\u2019da hi\u00e7bir ilde g\u00f6remeyece\u011finiz hayat\u0131 \u0130stanbul \u00f6\u011fretiyor. Ben \u00fcniversiteyi kazan\u0131nca evde kald\u0131m. Yurt hayat\u0131m da vard\u0131 ama k\u0131sa oldu. Cerrahpa\u015fa civar\u0131nda F\u0131nd\u0131kzade B\u00f6lgesi\u2019nde arkada\u015flar\u0131mla evlerde kald\u0131m.\n\n- T\u0131p fak\u00fcltesinde okurken de \u00e7al\u0131\u015ft\u0131n\u0131z m\u0131?\n\n\u0130lk y\u0131llar yaz tatilinde lise d\u00f6neminde yapt\u0131\u011f\u0131m pazar i\u015flerini yapt\u0131m, tezgah\u0131n ba\u015f\u0131na ge\u00e7tim. O d\u00f6nemlerde tatil yapt\u0131\u011f\u0131m\u0131 hat\u0131rlam\u0131yorum. Denize, tatile gitme imkan\u0131m\u0131z yeterli de\u011fildi, yoktu. Okullar kapan\u0131nca hep \u00e7al\u0131\u015ft\u0131m. \u00dcniversitenin son y\u0131llar\u0131nda kliniklerde n\u00f6bet tuttum. \u0130ntern doktorlu\u011fumuz d\u00f6neminde \u00e7ok \u00f6zel hastane yoktu, ama polikliniklerde \u00e7al\u0131\u015ft\u0131m.\n\n- Doktorlu\u011fu sevdiniz mi?\n\n\u00c7ok sevdim, hekimli\u011fi hep severek yapt\u0131m. Dekanl\u0131k yapmama ra\u011fmen Sal\u0131 g\u00fcnleri mutlaka poliklini\u011fe gider hasta bakar\u0131m. \u00c7ar\u015famba g\u00fcnleri biyopsi g\u00fcn\u00fcm\u00fcz. Uzmanlar\u0131mla beraber ultrason e\u015fli\u011finde Tiroid nod\u00fcllerinden biyopsi yap\u0131yoruz. Her \u00e7ar\u015famba sabah\u0131 klini\u011fimizde y\u00fcr\u00fctt\u00fc\u011f\u00fcm\u00fcz \u00e7al\u0131\u015fmalar\u0131n de\u011ferlendirildi\u011fi toplant\u0131lar\u0131m\u0131z\u0131 yapar\u0131z. Yine Cuma g\u00fcnleri di\u011fer kliniklerle beraber Endokrin konseyi yapar\u0131z. Bu toplant\u0131lara pandemi nedeniyle online devam ediyoruz. Asl\u0131nda ders anlatmay\u0131, \u00f6\u011frencilerle vakit ge\u00e7irmeyi seviyorum. Oralarda dinlendi\u011fimi d\u00fc\u015f\u00fcn\u00fcyorum. Onlara bir \u015fey anlatmaktan keyif al\u0131yorum. \u00d6\u011fretim \u00fcyeli\u011finin, profes\u00f6rl\u00fc\u011f\u00fcn en iyi yani hasta muayene d\u0131\u015f\u0131nda bildiklerini gelecek ku\u015faklara anlatmak, bilgiyi payla\u015fmak oldu\u011funa inan\u0131yorum.\n\nCERRAHPA\u015eA\u2019NIN HAFIZASINDA SALGINLA BA\u015e ETMEK VAR\n\nKurumlar\u0131n haf\u0131zas\u0131 \u00e7ok \u00f6nemli. Cerrahpa\u015fa k\u00f6kl\u00fc bir kurum. Hastal\u0131kla m\u00fccadele kurumsal haf\u0131zam\u0131zda var. Cerrahpa\u015fa yerle\u015fkesinin oldu\u011fu yerde 1893 y\u0131l\u0131nda \u0130stanbul\u2019da ortaya \u00e7\u0131kan kolera salg\u0131n\u0131 sonucunda, bu alanda yer alan ve ge\u00e7ici hastaneye d\u00f6n\u00fc\u015ft\u00fcr\u00fclen Takiy\u00fcddin Pa\u015fa Kona\u011f\u0131 olu\u015fturur. 20. y\u00fczy\u0131l\u0131n ba\u015flar\u0131nda ge\u00e7ici hastanelerin, daimi hastanelere d\u00f6n\u00fc\u015ft\u00fcr\u00fclmesi karar\u0131 ile Takiy\u00fcddin Pa\u015fa Kona\u011f\u0131\u2019nda kurulan ge\u00e7ici hastane, belediye hastanesi olarak hizmet vermeye ba\u015flam\u0131\u015f; hasta say\u0131s\u0131n\u0131n artmas\u0131yla ortaya \u00e7\u0131kan daha fazla alan ihtiyac\u0131 nedeniyle eklenen yeni binalarla hastane s\u0131n\u0131rlar\u0131 bat\u0131 ve g\u00fcney y\u00f6n\u00fcnde geni\u015flemi\u015f.\n\n1912 y\u0131l\u0131ndaki kolera salg\u0131n\u0131nda hastane tamamen doluyor.Cerrahpa\u015fa\u2019n\u0131n bah\u00e7esine sahra hastanesi kuruluyor. Pandemi daha \u00c7in\u2019in Vuhan kentinde ba\u015flar ba\u015flamaz biz de haz\u0131rlanmaya ba\u015flad\u0131k. \u00c7\u00fcnk\u00fc art\u0131k d\u00fcnya birbiriyle tamamen ba\u011flant\u0131l\u0131 kocaman k\u00f6y haline geldi. Bir sorun olunca b\u00fct\u00fcn her tarafta sorun ya\u015fan\u0131yor. Sa\u011fl\u0131k Bakanl\u0131\u011f\u0131n\u0131n kurdu\u011fu Bilim Kurulu ile e\u015f zamanl\u0131 kendi y\u00f6neticilerimizden bilim kurulu olu\u015fturduk. Cerrahpa\u015fa\u2019da \u00e7ok donan\u0131ml\u0131 arkada\u015flar\u0131m\u0131z var. Her g\u00fcn d\u00fczenli topland\u0131. S\u00fcreci onlarla y\u00fcr\u00fctt\u00fck. \u0130lk olarak hastane enfeksiyon komitesi T\u00fcrkiye\u2019de ilk vaka \u00e7\u0131k\u0131nca b\u00fct\u00fcn hastane ekibini e\u011fitime ald\u0131. Doktorlar\u0131m\u0131zdan hem\u015firelerimize, hastabak\u0131c\u0131lar\u0131m\u0131zdan g\u00fcvenlik personeline kadar bu e\u011fitimden ge\u00e7ti. \u00d6nce acil serviste bir triyaj alan\u0131 olu\u015fturduk. Tan\u0131 ve tedavi a\u015famas\u0131 burada oldu. Hastanemize gelen her hastan\u0131n ate\u015fini kap\u0131dan girmeden \u00f6l\u00e7en mobil ekipler olu\u015fturuldu. \u00d6ks\u00fcr\u00fck, halsizlik, yorgunluk durumlar\u0131n\u0131 sorgulayan mobil ekipler giri\u015flerde bekledi. Hasta yo\u011funlu\u011fu art\u0131nca Cerrahpa\u015fa yerle\u015fkesini yeniden yap\u0131land\u0131rd\u0131k. Kad\u0131n do\u011fum ana bilim dal\u0131na ait o onda bo\u015f olan binay\u0131 ilk ba\u015fvuru poliklini\u011fi ve temasl\u0131 poliklini\u011fi yapt\u0131k. \u0130lk zamanlar g\u00fcnde 300\u2019\u00fcn \u00fczerinde hastay\u0131 a\u011f\u0131rlad\u0131k. Sonra di\u011fer departmanlar\u0131 s\u0131ras\u0131yla devreye soktuk. Yo\u011fun bak\u0131m \u00fcnitelerini artt\u0131rd\u0131k. Herg\u00fcn bir servisi Covid 19 hastalar\u0131 i\u00e7in ay\u0131rd\u0131k. B\u00f6yle 17 servis \u00e7al\u0131\u015ft\u0131. Yo\u011fun bak\u0131m say\u0131s\u0131n\u0131 h\u0131zla artt\u0131rd\u0131k, \u015fu anda 116 yatakl\u0131 yo\u011fun bak\u0131ma sahibiz.\n\n10 Mart\u2019tan bu yana 57 bin 269 hasta geldi, bunlar\u0131n 6 bini Covid 19\u2019lu. 900 hastay\u0131 yatarak tedavi etmi\u015fiz. Bunlar\u0131n 126\u2019s\u0131 yo\u011fun bak\u0131mda yatm\u0131\u015f, maalesef 65 hastam\u0131z vefat etmi\u015f, 700 taburcu olmu\u015f. Yo\u011fun oldu\u011fumuz d\u00f6nemde 220 hastay\u0131 servisler ve yo\u011fun bak\u0131mda yat\u0131rarark tedavi ediyorken \u015fu anda toplamda 81 hasta var. Yo\u011fun bak\u0131m \u00fc\u00e7te bir oranda azald\u0131.\n\nHERKES EL\u0130N\u0130 TA\u015eIN ALTINA KOYDU\n\nKurumsal haf\u0131zam\u0131z, ekibimizin \u00e7ok iyi olmas\u0131 ve sabr\u0131m\u0131z ba\u015far\u0131da b\u00fcy\u00fck etken. BBC, CNN bizim bu ba\u015far\u0131m\u0131z\u0131 g\u00f6r\u00fcnce hastanemize gelmek istediler. Biz de yapt\u0131\u011f\u0131m\u0131z i\u015fin do\u011fru oldu\u011funu, ekibimin deneyiminin \u00e7ok iyi oldu\u011funu biliyorduk. \u00c7elik gibi sinirlerine hakim, yapt\u0131\u011f\u0131 i\u015fin \u00f6nemini kavrayan \u00e7ok iyi bir ekibimiz var. \u0130\u015fimizi \u00e7ok iyi yap\u0131yorduk. Do\u011fru yapman\u0131n gayreti i\u00e7inde ortak ak\u0131lla y\u00f6netimden ziyade y\u00f6neti\u015fimi tercih ettik. Bu s\u00fcreci \u00fcniversite y\u00f6netimi, fak\u00fclte y\u00f6netimi ve bilim kurulu ile birlikte y\u00f6nettik. Herkes elini ta\u015f\u0131n alt\u0131na soktu. E\u011fitimlere ra\u011fmen 93 \u00e7al\u0131\u015fan\u0131m\u0131z hastaland\u0131. 7 \u00f6\u011fretim \u00fcyemiz, 4 uzman\u0131m\u0131z, 21 asistan doktorumuz, 23 hem\u015firemiz, hasta bak\u0131c\u0131lar\u0131m\u0131z, temizlik ve g\u00fcvenlik g\u00f6revlilerimiz Covid 19 oldu. \u00c7ok \u015f\u00fck\u00fcr durumlar\u0131 a\u011f\u0131r de\u011fil. 60\u2019\u0131 i\u015fine d\u00f6nd\u00fc, di\u011ferlerinin de genel olarak durumu iyi.\n\nPERSONEL\u0130M\u0130Z EV\u0130NE G\u0130DEMED\u0130\n\nBu s\u00fcre\u00e7te personelimiz ailesine bula\u015ft\u0131rma riski nedeniyle \u00e7ocuklar\u0131ndan uzakta kald\u0131. Sa\u011fl\u0131k M\u00fcd\u00fcrl\u00fc\u011f\u00fcm\u00fcz ve Valili\u011fimizin deste\u011fi ile 350 personelimiz otel ve konaklama merkezlerine gittiler. 250 sa\u011fl\u0131k \u00e7al\u0131\u015fan\u0131 halen bu hizmetten yararlan\u0131yor. Benim gibi ev hayat\u0131na al\u0131\u015fk\u0131n olanlar da evine gitti. Evde babam vard\u0131. Ancak, evde babama iki metre mesafe koydum. Herkes i\u00e7in zor s\u00fcre\u00e7ti. Bu hastal\u0131\u011f\u0131n halen a\u015f\u0131s\u0131 bulunmu\u015f de\u011fil, tedavi edebilen bir ilac\u0131 yok. Herkesin sosyal izolasyona uymas\u0131, mutlaka maske takmas\u0131, el hijyenine dikkat edip, yeni normale g\u00f6re ya\u015fam tarz\u0131n\u0131 ayarlamas\u0131 gereken bir d\u00f6nemdeyiz.\n\nSABIRLI OLAN, EMPAT\u0130 KURANLAR BU MESLE\u011e\u0130 SE\u00c7S\u0130N\n\nMesle\u011fimizin olmazsa olmaz\u0131 sab\u0131r ve empati. Hastay\u0131 dinlemek birinci i\u015fimiz. O hastaya tan\u0131y\u0131 koymak i\u00e7in empati kurmal\u0131 ve sab\u0131rl\u0131 olmal\u0131. Hasta geldi\u011finde acil olarak en fazla yak\u0131nd\u0131\u011f\u0131 \u015fikayetini s\u00f6yler. Bazen uzatabilir, gereksiz detaylara girebilir. Ancak sab\u0131rla dinlemeli. Ben H\u00fcsrev Hatemi hocan\u0131n yan\u0131nda iki y\u0131l endokrin poliklini\u011fi yapt\u0131m. \u00c7ok \u015fey \u00f6\u011frendim. Uzmanl\u0131\u011f\u0131m\u0131 ald\u0131\u011f\u0131mda hocamdan \u00e7ok \u015fey \u00f6\u011frenmi\u015ftim. En \u00f6nemlisi ise hastalar\u0131 sab\u0131rla dinlemesi,hepsine ayr\u0131 ayr\u0131 yorulmadan bilgi vermesi ve hi\u00e7 k\u0131zmamas\u0131 ile bana sabretmeyi \u00f6\u011fretmi\u015fti. Hekimlikte sab\u0131r \u00e7ok \u00f6nemli. Bizler bir karaci\u011fer h\u00fccresini incelerken karaci\u011feri unutmamal\u0131, karaci\u011feri incelerken insan\u0131, insan\u0131 incelerken insanl\u0131\u011f\u0131 unutmamal\u0131y\u0131z. Etik ve ahlaki de\u011ferleri unutmadan bu mesle\u011fi yapma y\u00fck\u00fcml\u00fcl\u00fc\u011f\u00fcm\u00fcz vard\u0131r.\n\nOCUKLARIMA MESLEK SE\u00c7\u0130M\u0130NDE BASKI YAPMADIM\n\nBen \u00e7ocuklar\u0131m\u0131n doktor olmalar\u0131n\u0131 \u00e7ok arzu ediyordum, g\u00f6nl\u00fcmden ge\u00e7iyordu, ancak bask\u0131 yapmad\u0131m. K\u0131z\u0131m di\u015f hekimli\u011fini se\u00e7ti. \u0130ki \u00e7ocu\u011fum da m\u00fchendislikten yana tercihini kulland\u0131. Hekimlik bask\u0131 ile yap\u0131lacak bir meslek de\u011fil, sevmeden y\u00f6nlendirilecek bir meslek hi\u00e7 de\u011fil. \u0130leti\u015fim \u00e7a\u011f\u0131nday\u0131z, gen\u00e7ler \u00e7ok erken d\u00f6nemlerde her t\u00fcrl\u00fc uyaranlarla kar\u015f\u0131la\u015f\u0131yorlar. Her t\u00fcrl\u00fc deneyime sahip oluyorlar. Onlar\u0131n kendilerine b\u0131rakmal\u0131. Aileler isteklerini s\u00f6yleyebilirler, ancak, gen\u00e7ler \u00f6zg\u00fcr iradeleri ile meslek se\u00e7meli.\n\nTIP, \u00c7OK PARA KAZANMAK \u0130STEYECEKLER\u0130N TERC\u0130H\u0130 OLMAMALI\n\nT\u0131p, \u00e7ok para kazanmak amac\u0131yla tercih edilecek meslek de\u011fil. Gen\u00e7lerin hayalleri \u00e7ok para kazanmaksa t\u0131bbiye se\u00e7mesinler. T\u0131p meslekten ziyade ya\u015fam tarz\u0131d\u0131r. 24 saatinin her an\u0131n\u0131 alan bir ya\u015fam tarz\u0131d\u0131r. Her mesle\u011fe ihtiya\u00e7 var tabii. Baz\u0131 meslekler mesaiden \u00e7\u0131kars\u0131n\u0131z, i\u015finiz biter. Ama hekimlik siz neredeyseniz orada hekimsinizdir. Evde otururken kar\u015f\u0131 kom\u015fu rahats\u0131zland\u0131\u011f\u0131nda, mahalle ya da b\u00f6lgede acil durum oldu\u011funda ilk sizin kap\u0131n\u0131z \u00e7al\u0131n\u0131r. Meslekten \u00f6te ya\u015fam tarz\u0131d\u0131r. T\u0131bb\u0131 se\u00e7enler bu ya\u015fam tarz\u0131na kendilerini haz\u0131r hissetmeli. Ama \u015f\u00f6yle mutlu\u011fu da var: Birinin derdine derman buldu\u011funuzda o insan\u0131n g\u00f6zlerindeki minnet duygusunun hi\u00e7bir maddi kar\u015f\u0131l\u0131\u011f\u0131 yok, onun verdi\u011fi mutluluk hi\u00e7bir yerde bulunmaz. O nedenle kutsal meslek.\n\nK\u0130MD\u0130R?\n\n1960 y\u0131l\u0131nda Konya\u2019da do\u011fdu, Trakya \u00dcniversitesi T\u0131p Fak\u00fcltesi\u2019nden (e\u011fitimi Cerrahpa\u015fa\u2019da) 1985 y\u0131l\u0131nda mezun oldu. 1986-1990 y\u0131llar\u0131 aras\u0131nda Sel\u00e7uk \u00dcniversitesi T\u0131p Fak\u00fcltesi\u2019nde \u0130\u00e7 Hastal\u0131klar\u0131 ve 1995- 1998 y\u0131llar\u0131 aras\u0131nda \u0130stanbul \u00dcniversitesi Cerrahpa\u015fa T\u0131p Fak\u00fcltesi\u2019nde Endokrinoloji alan\u0131nda uzmanl\u0131\u011f\u0131n\u0131 tamamlad\u0131. 2005 y\u0131l\u0131nda do\u00e7ent, 2010 y\u0131l\u0131nda profes\u00f6r unvan\u0131n\u0131 alan Prof. Dr. G\u00f6nen\u2019in ulusal ve uluslararas\u0131 olmak \u00fczere 135\u2019i a\u015fk\u0131n yay\u0131n\u0131 bulunuyor. \u0130stanbul \u00dcniversitesi Ara\u015ft\u0131rma Fonu taraf\u0131ndan 1999 y\u0131l\u0131nda yapt\u0131\u011f\u0131 uluslararas\u0131 yay\u0131nlarla T\u00fcrkiye bilimine yapt\u0131\u011f\u0131 katk\u0131 nedeniyle Ba\u015far\u0131l\u0131 Ara\u015ft\u0131r\u0131c\u0131 Belgesi \u00f6d\u00fcl\u00fcn\u00fc kazanan Prof. Dr. G\u00f6nen, T\u00fcrkiye Diyabet Vakf\u0131 taraf\u0131ndan 2014 y\u0131l\u0131 \u201cDiabetes Mellitus En \u0130yi Bilimsel Yay\u0131n \u00d6d\u00fcl\u00fc\u201d program\u0131 \u00e7er\u00e7evesinde \u201cEffects Of Single Nucleotide Polymorphisms In KATP Channel Genes On Type 2 Diabetes In Turkish Population\u201d ba\u015fl\u0131kl\u0131 yay\u0131n ile birincilik \u00f6d\u00fcl\u00fc kazand\u0131. Prof. Dr. Mustafa Sait G\u00f6nen ulusal ve uluslararas\u0131 14 projede y\u00fcr\u00fct\u00fcc\u00fc olarak yer ald\u0131. 8 y\u0131l T\u00fcrkiye Endokrin Derne\u011finde y\u00f6neticilik ve 2014-2016 aras\u0131 T\u00fcrkiyeEndokrinoloji Derne\u011fi Ba\u015fkanl\u0131\u011f\u0131 yapt\u0131.",
    "keywords": [
        "\u00f6\u011frendim",
        "\u00e7ok",
        "sonucunu",
        "bu",
        "yo\u011fun",
        "var",
        "hasta",
        "\u00fcniversite",
        "t\u0131p",
        "ve",
        "bir",
        "ile",
        "pazar",
        "tezgah\u0131nda",
        "cerrahpa\u015fa"
    ],
    "meta_keywords": [
        "Cerrahpa\u015fa T\u0131p Fak\u00fcltesi",
        "Prof. Dr. M.Sait G\u00f6nen",
        "e\u011fitim",
        "\u00fcniversite",
        "koronavir\u00fcs"
    ],
    "publish_date": null,
    "summary": "Cerrahpa\u015fa\u2019n\u0131n koronavir\u00fcs salg\u0131n\u0131na kar\u015f\u0131 ba\u015far\u0131s\u0131 BBC ve CNN gibi uluslararas\u0131 yay\u0131n kurulu\u015flar\u0131n\u0131n dikkatini \u00e7ekti.\nCerrahpa\u015fa T\u0131p Fak\u00fcltesi Dekan\u0131 ve \u0130l Pandemi Kurulu \u00fcyesi Prof. Dr. M. Sait G\u00f6nen, bu ba\u015far\u0131n\u0131n arkas\u0131nda kurumun haf\u0131zas\u0131n\u0131n yatt\u0131\u011f\u0131n\u0131 hat\u0131rlatarak \u201cK\u00f6kl\u00fc kurumlar\u0131n kurumsal haf\u0131zlar\u0131 da olur.\n1912\u2019de ikinci kolera salg\u0131n\u0131nda dolmu\u015f sahra hastanesi kurulmu\u015f Cerrahpa\u015fa i\u00e7ine\u201d diyor.\n1.5 y\u0131ld\u0131r Cerrahpa\u015fa T\u0131p Fak\u00fcltesi Dekanl\u0131\u011f\u0131 yapan Prof. Dr. M.Sait G\u00f6nen ile konu\u015ftuk.\nKonya\u2019da il merkezinde kenar mahalle say\u0131lacak bir yerde d\u00fcnyaya geldim.\nRahmetli annemin etkisi ile \u00f6zellikle ilkokuldan itibaren doktor olmay\u0131 d\u00fc\u015f\u00fcnd\u00fcm.\nAilede o d\u00f6nemde hem ilk \u00fcniversite mezunu, hem de ilk doktor olmak istiyordum.\nLisede T\u00fcrk tarihi ve \u015fiiri, matemati\u011fi \u00e7ok seviyordum.\n\u00c7\u00fcnk\u00fc, \u0130stanbul\u2019da hayat\u0131 tan\u0131yorsunuz, iki \u00fcniversite bitirmi\u015f gibi oluyorsunuz.\nBenim gibi il d\u0131\u015f\u0131ndan gelen bir gen\u00e7 i\u00e7in \u0130stanbul \u015fartlar\u0131na adapte olmak, uyum sa\u011flamak pek kolay de\u011fildi.\nO zamanki ad\u0131yla \u0130stanbul \u00dcniversitesi Edirne T\u0131p Fak\u00fcltesi\u2019ne yani Cerrahpa\u015fa T\u0131p Fak\u00fcltesi\u2019ne girdim.\n1995-1998 de Cerrahpa\u015fa T\u0131p Fak\u00fcltesi\u2019nde Endokrinoloji ve Metabolizma Hastal\u0131klar\u0131\u2019nda \u00fcst ihtisas yapt\u0131m.\nO zaman bir pazar tezgah\u0131nda kamyondan karpuz kavun satarken babam ve annem elinde \u00fcniversite sonu\u00e7 ka\u011f\u0131d\u0131 ile geldi.\nT\u0131bb\u0131, \u00fcniversite s\u0131nav sonucunu tezgahta \u00f6\u011frendim.\n\u0130stanbul\u2019da bizim gibi orta ve dar gelirli aile \u00e7ocuklar\u0131n\u0131n e\u011fitimi o kadar kolay de\u011fil.\n\u0130stanbul\u2019da dinamik bir ya\u015fam var, g\u00f6remeyece\u011fimiz kadar dinamik.\n\u0130lk y\u0131llar yaz tatilinde lise d\u00f6neminde yapt\u0131\u011f\u0131m pazar i\u015flerini yapt\u0131m, tezgah\u0131n ba\u015f\u0131na ge\u00e7tim.\n\u00d6\u011fretim \u00fcyeli\u011finin, profes\u00f6rl\u00fc\u011f\u00fcn en iyi yani hasta muayene d\u0131\u015f\u0131nda bildiklerini gelecek ku\u015faklara anlatmak, bilgiyi payla\u015fmak oldu\u011funa inan\u0131yorum.\nCerrahpa\u015fa k\u00f6kl\u00fc bir kurum.\nCerrahpa\u015fa yerle\u015fkesinin oldu\u011fu yerde 1893 y\u0131l\u0131nda \u0130stanbul\u2019da ortaya \u00e7\u0131kan kolera salg\u0131n\u0131 sonucunda, bu alanda yer alan ve ge\u00e7ici hastaneye d\u00f6n\u00fc\u015ft\u00fcr\u00fclen Takiy\u00fcddin Pa\u015fa Kona\u011f\u0131 olu\u015fturur.\nCerrahpa\u015fa\u2019da \u00e7ok donan\u0131ml\u0131 arkada\u015flar\u0131m\u0131z var.\nHasta yo\u011funlu\u011fu art\u0131nca Cerrahpa\u015fa yerle\u015fkesini yeniden yap\u0131land\u0131rd\u0131k.\nKad\u0131n do\u011fum ana bilim dal\u0131na ait o onda bo\u015f olan binay\u0131 ilk ba\u015fvuru poliklini\u011fi ve temasl\u0131 poliklini\u011fi yapt\u0131k.\nYo\u011fun bak\u0131m say\u0131s\u0131n\u0131 h\u0131zla artt\u0131rd\u0131k, \u015fu anda 116 yatakl\u0131 yo\u011fun bak\u0131ma sahibiz.\n10 Mart\u2019tan bu yana 57 bin 269 hasta geldi, bunlar\u0131n 6 bini Covid 19\u2019lu.\nBunlar\u0131n 126\u2019s\u0131 yo\u011fun bak\u0131mda yatm\u0131\u015f, maalesef 65 hastam\u0131z vefat etmi\u015f, 700 taburcu olmu\u015f.\nYo\u011fun oldu\u011fumuz d\u00f6nemde 220 hastay\u0131 servisler ve yo\u011fun bak\u0131mda yat\u0131rarark tedavi ediyorken \u015fu anda toplamda 81 hasta var.\nYo\u011fun bak\u0131m \u00fc\u00e7te bir oranda azald\u0131.\nHERKES EL\u0130N\u0130 TA\u015eIN ALTINA KOYDUKurumsal haf\u0131zam\u0131z, ekibimizin \u00e7ok iyi olmas\u0131 ve sabr\u0131m\u0131z ba\u015far\u0131da b\u00fcy\u00fck etken.\n\u00c7elik gibi sinirlerine hakim, yapt\u0131\u011f\u0131 i\u015fin \u00f6nemini kavrayan \u00e7ok iyi bir ekibimiz var.\nBu s\u00fcreci \u00fcniversite y\u00f6netimi, fak\u00fclte y\u00f6netimi ve bilim kurulu ile birlikte y\u00f6nettik.\n7 \u00f6\u011fretim \u00fcyemiz, 4 uzman\u0131m\u0131z, 21 asistan doktorumuz, 23 hem\u015firemiz, hasta bak\u0131c\u0131lar\u0131m\u0131z, temizlik ve g\u00fcvenlik g\u00f6revlilerimiz Covid 19 oldu.\nSa\u011fl\u0131k M\u00fcd\u00fcrl\u00fc\u011f\u00fcm\u00fcz ve Valili\u011fimizin deste\u011fi ile 350 personelimiz otel ve konaklama merkezlerine gittiler.\nBu hastal\u0131\u011f\u0131n halen a\u015f\u0131s\u0131 bulunmu\u015f de\u011fil, tedavi edebilen bir ilac\u0131 yok.\nHerkesin sosyal izolasyona uymas\u0131, mutlaka maske takmas\u0131, el hijyenine dikkat edip, yeni normale g\u00f6re ya\u015fam tarz\u0131n\u0131 ayarlamas\u0131 gereken bir d\u00f6nemdeyiz.\nSABIRLI OLAN, EMPAT\u0130 KURANLAR BU MESLE\u011e\u0130 SE\u00c7S\u0130NMesle\u011fimizin olmazsa olmaz\u0131 sab\u0131r ve empati.\n\u00c7ok \u015fey \u00f6\u011frendim.\nEn \u00f6nemlisi ise hastalar\u0131 sab\u0131rla dinlemesi,hepsine ayr\u0131 ayr\u0131 yorulmadan bilgi vermesi ve hi\u00e7 k\u0131zmamas\u0131 ile bana sabretmeyi \u00f6\u011fretmi\u015fti.\nBizler bir karaci\u011fer h\u00fccresini incelerken karaci\u011feri unutmamal\u0131, karaci\u011feri incelerken insan\u0131, insan\u0131 incelerken insanl\u0131\u011f\u0131 unutmamal\u0131y\u0131z.\nEtik ve ahlaki de\u011ferleri unutmadan bu mesle\u011fi yapma y\u00fck\u00fcml\u00fcl\u00fc\u011f\u00fcm\u00fcz vard\u0131r.\nOCUKLARIMA MESLEK SE\u00c7\u0130M\u0130NDE BASKI YAPMADIMBen \u00e7ocuklar\u0131m\u0131n doktor olmalar\u0131n\u0131 \u00e7ok arzu ediyordum, g\u00f6nl\u00fcmden ge\u00e7iyordu, ancak bask\u0131 yapmad\u0131m.\nHekimlik bask\u0131 ile yap\u0131lacak bir meslek de\u011fil, sevmeden y\u00f6nlendirilecek bir meslek hi\u00e7 de\u011fil.\nTIP, \u00c7OK PARA KAZANMAK \u0130STEYECEKLER\u0130N TERC\u0130H\u0130 OLMAMALIT\u0131p, \u00e7ok para kazanmak amac\u0131yla tercih edilecek meslek de\u011fil.\nEvde otururken kar\u015f\u0131 kom\u015fu rahats\u0131zland\u0131\u011f\u0131nda, mahalle ya da b\u00f6lgede acil durum oldu\u011funda ilk sizin kap\u0131n\u0131z \u00e7al\u0131n\u0131r.\nAma \u015f\u00f6yle mutlu\u011fu da var: Birinin derdine derman buldu\u011funuzda o insan\u0131n g\u00f6zlerindeki minnet duygusunun hi\u00e7bir maddi kar\u015f\u0131l\u0131\u011f\u0131 yok, onun verdi\u011fi mutluluk hi\u00e7bir yerde bulunmaz.\n1960 y\u0131l\u0131nda Konya\u2019da do\u011fdu, Trakya \u00dcniversitesi T\u0131p Fak\u00fcltesi\u2019nden (e\u011fitimi Cerrahpa\u015fa\u2019da) 1985 y\u0131l\u0131nda mezun oldu.\n1986-1990 y\u0131llar\u0131 aras\u0131nda Sel\u00e7uk \u00dcniversitesi T\u0131p Fak\u00fcltesi\u2019nde \u0130\u00e7 Hastal\u0131klar\u0131 ve 1995- 1998 y\u0131llar\u0131 aras\u0131nda \u0130stanbul \u00dcniversitesi Cerrahpa\u015fa T\u0131p Fak\u00fcltesi\u2019nde Endokrinoloji alan\u0131nda uzmanl\u0131\u011f\u0131n\u0131 tamamlad\u0131.\n2005 y\u0131l\u0131nda do\u00e7ent, 2010 y\u0131l\u0131nda profes\u00f6r unvan\u0131n\u0131 alan Prof. Dr. G\u00f6nen\u2019in ulusal ve uluslararas\u0131 olmak \u00fczere 135\u2019i a\u015fk\u0131n yay\u0131n\u0131 bulunuyor.\nProf. Dr. Mustafa Sait G\u00f6nen ulusal ve uluslararas\u0131 14 projede y\u00fcr\u00fct\u00fcc\u00fc olarak yer ald\u0131.\n8 y\u0131l T\u00fcrkiye Endokrin Derne\u011finde y\u00f6neticilik ve 2014-2016 aras\u0131 T\u00fcrkiyeEndokrinoloji Derne\u011fi Ba\u015fkanl\u0131\u011f\u0131 yapt\u0131.",
    "article_html": "",
    "meta_description": "Koronavir\u00fcs ile m\u00fccadelede ad\u0131n\u0131 d\u00fcnyaya duyuran g\u00f6zbebe\u011fimiz Cerrahpa\u015fa T\u0131p Fak\u00fcltesi, hastal\u0131\u011f\u0131n yo\u011fun oldu\u011fu \u0130stanbul\u2019da bir g\u00fcnde y\u00fczlerce hastaya hizmet verip, h\u0131zl\u0131ca s\u00fcreci iyi y\u00f6neten bir kurum oldu. \u201cKoronavir\u00fcs\u2019te en iyiyi yapmak i\u00e7in \u00e7al\u0131\u015f\u0131yoruz, \u00e7ok h\u0131zl\u0131 organize olduk\u201d diyen Dekan Prof. Dr. M.Sait...",
    "meta_lang": "tr"
}