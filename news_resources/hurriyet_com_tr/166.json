{
    "article_id": "5785ffcf94e6941e0202bbc4a19a707e.1590265848.4542773",
    "title": "Bu \u00e7i\u00e7e\u011fi koparana 146 bin lira ceza",
    "authors": [],
    "canonical_link": "https://www.hurriyet.com.tr/gundem/bu-cicegi-koparana-146-bin-lira-ceza-41524287",
    "url": "http://hurriyet.com.tr/gundem/bu-cicegi-koparana-146-bin-lira-ceza-41524287",
    "top_img": "https://i4.hurimg.com/i/hurriyet/75/0x0/5ec91d31c9de3d1bc497a1b8.jpg",
    "meta_img": "https://i4.hurimg.com/i/hurriyet/75/0x0/5ec91d31c9de3d1bc497a1b8.jpg",
    "movies": [],
    "text": "Tatl\u0131 su kaynaklar\u0131nda geceleri kapan\u0131p suyun alt\u0131na giren, g\u00fcne\u015fin do\u011fu\u015fuyla tekrar y\u00fczeye \u00e7\u0131kan nil\u00fcfer \u00e7i\u00e7ekleri, Kur\u015funlu \u015eelalesi'nde de a\u00e7maya ba\u015flad\u0131. T\u00fcrkiye'de Abant, G\u00f6lc\u00fck ve Bey\u015fehir gibi g\u00f6llerde, Antalya'da K\u0131rkg\u00f6z ve Yamansaz su kaynaklar\u0131yla Kur\u015funlu \u015eelalesi'nde k\u00fc\u00e7\u00fck \u015felaleciklerden sonraki yakla\u015f\u0131k 3 kilometrelik nehir boyunca g\u00f6r\u00fclebilen nil\u00fcferler, ciddi tehdit alt\u0131nda yer al\u0131yor. Yeti\u015fti\u011fi do\u011fal ortam\u0131ndan kopart\u0131larak \u00e7e\u015fitli yerlerde kullan\u0131lan nil\u00fcfer \u00e7i\u00e7ekleri Do\u011fa Koruma ve Milli Parklar (DKMP) Genel M\u00fcd\u00fcrl\u00fc\u011f\u00fc'nce biyo\u00e7e\u015fitlili\u011fin korunmas\u0131 kapsam\u0131nda de\u011ferlendiriliyor.\n\nKORUMA ALANINDA CEZASI 146 B\u0130N TL'YE \u00c7IKIYOR\n\n2872 say\u0131l\u0131 \u00c7evre Kanunu'na g\u00f6re, nil\u00fcfer \u00e7i\u00e7e\u011fini kopartanlar ve ticaretini yapanlara biyolojik \u00e7e\u015fitlili\u011fi tahrip etmekten idari yapt\u0131r\u0131m uygulan\u0131yor. 2019 y\u0131l\u0131 i\u00e7in nil\u00fcfer \u00e7i\u00e7e\u011fini kopartana 73 bin TL idari para cezas\u0131 verilirken, \u00e7i\u00e7e\u011fin kopart\u0131ld\u0131\u011f\u0131 alan koruma alt\u0131ndaysa ceza miktar\u0131 iki kat\u0131na \u00e7\u0131karak 146 bin TL'ye y\u00fckseliyor.\n\n''KOPARAN K\u0130\u015e\u0130LER\u0130 \u015e\u0130KAYET ED\u0130YORUZ''\n\nAntalya'n\u0131n do\u011fal cennetlerinden Kur\u015funlu \u015eelalesi'nde nil\u00fcferlerin \u00e7i\u00e7ek a\u00e7maya ba\u015flad\u0131\u011f\u0131n\u0131 belirten \u015felalenin i\u015fletmecisi Erol Avc\u0131, \"\u015eu anda nil\u00fcfer \u00e7i\u00e7e\u011finin a\u00e7mas\u0131n\u0131n tam zaman\u0131, burada da nil\u00fcfer bah\u00e7elerimiz var. Buraya gelip \u00e7i\u00e7e\u011fimizi g\u00f6rebilirsiniz ama koparmak kesinlikle yasak. B\u00fcy\u00fck cezas\u0131 var. Koparan ki\u015fi ya da ki\u015filerin oldu\u011funu tespit edince hemen \u015fikayet ediyoruz ve cezas\u0131n\u0131 yazd\u0131r\u0131yoruz. Biz rica ediyoruz nil\u00fcfer \u00e7i\u00e7eklerini koparmay\u0131n diye\" dedi.",
    "keywords": [
        "koruma",
        "bu",
        "146",
        "\u00e7i\u00e7e\u011fini",
        "nil\u00fcfer",
        "var",
        "tlye",
        "\u015felalesinde",
        "koparana",
        "ceza",
        "lira",
        "ve",
        "\u00e7i\u00e7e\u011fi",
        "\u00e7i\u00e7ekleri",
        "su",
        "bin",
        "kur\u015funlu"
    ],
    "meta_keywords": [
        "Antalya",
        "nil\u00fcfer",
        "Kur\u015funlu \u015eelalesi"
    ],
    "publish_date": null,
    "summary": "Tatl\u0131 su kaynaklar\u0131nda geceleri kapan\u0131p suyun alt\u0131na giren, g\u00fcne\u015fin do\u011fu\u015fuyla tekrar y\u00fczeye \u00e7\u0131kan nil\u00fcfer \u00e7i\u00e7ekleri, Kur\u015funlu \u015eelalesi'nde de a\u00e7maya ba\u015flad\u0131.\nT\u00fcrkiye'de Abant, G\u00f6lc\u00fck ve Bey\u015fehir gibi g\u00f6llerde, Antalya'da K\u0131rkg\u00f6z ve Yamansaz su kaynaklar\u0131yla Kur\u015funlu \u015eelalesi'nde k\u00fc\u00e7\u00fck \u015felaleciklerden sonraki yakla\u015f\u0131k 3 kilometrelik nehir boyunca g\u00f6r\u00fclebilen nil\u00fcferler, ciddi tehdit alt\u0131nda yer al\u0131yor.\nYeti\u015fti\u011fi do\u011fal ortam\u0131ndan kopart\u0131larak \u00e7e\u015fitli yerlerde kullan\u0131lan nil\u00fcfer \u00e7i\u00e7ekleri Do\u011fa Koruma ve Milli Parklar (DKMP) Genel M\u00fcd\u00fcrl\u00fc\u011f\u00fc'nce biyo\u00e7e\u015fitlili\u011fin korunmas\u0131 kapsam\u0131nda de\u011ferlendiriliyor.\nKORUMA ALANINDA CEZASI 146 B\u0130N TL'YE \u00c7IKIYOR2872 say\u0131l\u0131 \u00c7evre Kanunu'na g\u00f6re, nil\u00fcfer \u00e7i\u00e7e\u011fini kopartanlar ve ticaretini yapanlara biyolojik \u00e7e\u015fitlili\u011fi tahrip etmekten idari yapt\u0131r\u0131m uygulan\u0131yor.\n2019 y\u0131l\u0131 i\u00e7in nil\u00fcfer \u00e7i\u00e7e\u011fini kopartana 73 bin TL idari para cezas\u0131 verilirken, \u00e7i\u00e7e\u011fin kopart\u0131ld\u0131\u011f\u0131 alan koruma alt\u0131ndaysa ceza miktar\u0131 iki kat\u0131na \u00e7\u0131karak 146 bin TL'ye y\u00fckseliyor.\n''KOPARAN K\u0130\u015e\u0130LER\u0130 \u015e\u0130KAYET ED\u0130YORUZ''Antalya'n\u0131n do\u011fal cennetlerinden Kur\u015funlu \u015eelalesi'nde nil\u00fcferlerin \u00e7i\u00e7ek a\u00e7maya ba\u015flad\u0131\u011f\u0131n\u0131 belirten \u015felalenin i\u015fletmecisi Erol Avc\u0131, \"\u015eu anda nil\u00fcfer \u00e7i\u00e7e\u011finin a\u00e7mas\u0131n\u0131n tam zaman\u0131, burada da nil\u00fcfer bah\u00e7elerimiz var.\nBuraya gelip \u00e7i\u00e7e\u011fimizi g\u00f6rebilirsiniz ama koparmak kesinlikle yasak.\nB\u00fcy\u00fck cezas\u0131 var.\nKoparan ki\u015fi ya da ki\u015filerin oldu\u011funu tespit edince hemen \u015fikayet ediyoruz ve cezas\u0131n\u0131 yazd\u0131r\u0131yoruz.\nBiz rica ediyoruz nil\u00fcfer \u00e7i\u00e7eklerini koparmay\u0131n diye\" dedi.",
    "article_html": "",
    "meta_description": "Son Dakika Haberleri \u0130nternet - Antalya'da tatl\u0131 su kaynaklar\u0131nda yeti\u015fen nil\u00fcferler Kur\u015funlu \u015eelalesi'nde \u00e7i\u00e7ek a\u00e7maya ba\u015flad\u0131. Milli park, tabiat park\u0131 gibi koruma alanlar\u0131ndaki nil\u00fcferleri koparman\u0131n cezas\u0131n\u0131n 146 bin TL oldu\u011fu belirtildi.",
    "meta_lang": "tr"
}