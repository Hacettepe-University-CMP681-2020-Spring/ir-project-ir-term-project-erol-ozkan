{
    "article_id": "0a22aaaa45fe67f3ee35e6cf5b475063.1590265980.4750707",
    "title": "Pusulam\u0131z bilim, hedefimiz d\u00fcnya vatanda\u015fl\u0131\u011f\u0131 olmal\u0131",
    "authors": [],
    "canonical_link": "https://www.hurriyet.com.tr/egitim/pusulamiz-bilim-hedefimiz-dunya-vatandasligi-olmali-41519274",
    "url": "http://hurriyet.com.tr/egitim/pusulamiz-bilim-hedefimiz-dunya-vatandasligi-olmali-41519274",
    "top_img": "https://i4.hurimg.com/i/hurriyet/75/0x0/5ebff44d0f25441a0435d232.jpg",
    "meta_img": "https://i4.hurimg.com/i/hurriyet/75/0x0/5ebff44d0f25441a0435d232.jpg",
    "movies": [],
    "text": "Ben, bu olumlu m\u00fccadelede gen\u00e7li\u011fimizin b\u00fcy\u00fck bir potansiyeli oldu\u011funa inan\u0131yorum. Bu potansiyel, topluma mevcudun kat ve kat daha fazlas\u0131 bilim insan\u0131, m\u00fchendis, sanat\u00e7\u0131 ve ara\u015ft\u0131rmac\u0131 kazand\u0131rabilecek g\u00fc\u00e7te. Bu kazan\u0131ma eri\u015febilmenin en \u00f6nemli \u015fartlar\u0131 kararl\u0131 olmak, etkili \u00e7al\u0131\u015fmak ve somut bir hedefe odaklanmak. Tabii, bu \u015fartlar\u0131 s\u0131ralamak i\u015fin en kolay b\u00f6l\u00fcm\u00fc. Ancak potansiyele eri\u015febilmek, sadece gen\u00e7lerin durmadan \u00e7al\u0131\u015fmas\u0131 ve s\u0131navlara girmesi ile pek m\u00fcmk\u00fcn de\u011fil. Gen\u00e7lere sunulan imkanlar\u0131n, e\u011fitim sisteminin kalitesinin ve \u00fclke olarak bilime verdi\u011fimiz \u00f6nemin de bu s\u00fcrece etkisi \u00e7ok b\u00fcy\u00fck. Bu gereklilikleri s\u0131ralamak da nispeten kolay; as\u0131l zor olan ise, g\u00fcnl\u00fck siyasi tart\u0131\u015fmalara, ekonomik zorluklara ve gelecek kayg\u0131s\u0131na ra\u011fmen ba\u015far\u0131ya ula\u015fmak i\u00e7in gerekli olan motivasyonu koruyabilmek.\n\nBa\u015far\u0131ya giden bu zorlu, ancak imk\u00e2ns\u0131z olmayan yol, neredeyse d\u00fcnyadaki b\u00fct\u00fcn gen\u00e7lerin ge\u00e7mek zorunda oldu\u011fu bir yol. \u015eans\u0131m\u0131za, d\u00fcnyadaki d\u00fc\u015f\u00fcnce sistemleri, gen\u00e7 n\u00fcfusun toplam n\u00fcfusa oranla artmaya ba\u015flamas\u0131 ile birlikte b\u00fcy\u00fck de\u011fi\u015fimlere sahne olmakta. Cinsiyet e\u015fitli\u011fi, \u0131rklar\u0131n e\u015fitli\u011fi, iklim de\u011fi\u015fikli\u011fi, fosil yak\u0131tlar\u0131n gelece\u011fi, sosyal kapsay\u0131c\u0131l\u0131k gibi konular art\u0131k g\u00fcndemin temellerini olu\u015fturuyor. Bu geli\u015fmeleri yak\u0131ndan takip etmek, T\u00fcrkiye Cumhuriyeti\u2019nin geli\u015fen ve de\u011fi\u015fen d\u00fcnyaya entegre kalabilmesi i\u00e7in \u00e7ok \u00f6nemli. Her ne kadar son zamanlarda pandeminin de etkisiyle k\u00fcresel d\u00fcnya d\u00fczeninin temelleri sars\u0131lm\u0131\u015f olsa da her T\u00fcrk gencinin d\u00fcnya vatanda\u015f\u0131 olma hedefine sahip olmas\u0131 ve farkl\u0131 \u00fclkelerin k\u00fclt\u00fcrleri, dilleri hakk\u0131nda bilgi sahibi olmak istemesi, T\u00fcrkiye\u2019nin d\u00fcnyada lay\u0131k oldu\u011fu \u015fekilde temsil edilebilmesi i\u00e7in b\u00fcy\u00fck \u00f6nem ta\u015f\u0131makta. Ancak, d\u00fcnya vatanda\u015fl\u0131\u011f\u0131 hedefine kendi \u00fclkemizin k\u00fclt\u00fcr\u00fcnden ve tarihi birikiminden uzakla\u015fmadan eri\u015fmek de pek tabii gerekli.\n\nD\u00fcnya dinamikleri hakk\u0131nda yetkinli\u011fe sahip olmak, bilime g\u00f6sterilen \u00f6nem ve ilgiyle peki\u015ftirilmeli. Fakat bu noktada \u201cbilim\u201d, sadece fizi\u011fi, kimyay\u0131 veya biyolojiyi ifade etmiyor. Bilim, somut kan\u0131tlara ve mant\u0131\u011fa dayal\u0131 d\u00fc\u015f\u00fcnebilmeyi ve de bu d\u00fc\u015f\u00fcnce tarz\u0131n\u0131 ya\u015fam felsefesi h\u00e2line getirebilmeyi ifade ediyor. Cumhuriyetimizin kurucusu Atat\u00fcrk, bilimin ge\u00e7erlili\u011fini ve g\u00fcvenilirli\u011fini, \u00e7o\u011fumuzun hat\u0131rlayaca\u011f\u0131, \u201cE\u011fer bir g\u00fcn benim s\u00f6zlerim bilimle ters d\u00fc\u015ferse bilimi se\u00e7in\u201d s\u00f6z\u00fcyle \u00e7ok a\u00e7\u0131k bir \u015fekilde ifade etmi\u015f. Biz gen\u00e7lerin pusulas\u0131 da bilim ve bilimin bizi y\u00f6nlendirece\u011fi ger\u00e7ekler olmal\u0131d\u0131r.\n\nBu bahsedilenler g\u00fczel, peki s\u0131nav stresi, gelecek kayg\u0131s\u0131 ve di\u011fer bilumum tasaya ra\u011fmen neler yapmal\u0131? Biraz kli\u015fe belki ama bo\u015f zamanlarda okuma yapmak d\u00fc\u015f\u00fcn\u00fcld\u00fc\u011f\u00fcnden daha yararl\u0131 bir aktivite. Ancak sadece kitap de\u011fil, bilimsel makaleler, ilgi duyulan yabanc\u0131 dillerde yay\u0131mlanan haberler, veya ansiklopediden rastgele se\u00e7ilen bir sayfa. Ne yaz\u0131k ki mevcut de\u011ferlendirme sisteminde ve s\u0131navlarda, ansiklopediden rastgele a\u00e7aca\u011f\u0131m\u0131z bir sayfa hakk\u0131nda de\u011fil, \u00e7o\u011funlukla ezberlenmi\u015f bilgiler hakk\u0131nda \u00f6l\u00e7\u00fclece\u011fiz. Fakat okunan her astrofizik makalesi, \u00f6\u011frenilen her yeni dil ve geli\u015ftirilen genel k\u00fclt\u00fcr, bizlere, hi\u00e7bir zaman kaybolmayacak bir bilgi birikimi vadetmekte.\n\nNet bir hedef belirlemek de ba\u015far\u0131ya giden yolun do\u011fru bir bi\u00e7imde \u00e7izilebilmesi i\u00e7in b\u00fcy\u00fck \u00f6nem ta\u015f\u0131makta. Ne istedi\u011fini bilmek ve istekler do\u011frusunda somut bir hedef belirlemek, ba\u015far\u0131ya ula\u015fmada at\u0131lan sa\u011flam birer ad\u0131m gibi g\u00f6r\u00fclmeli. Ancak hedef belirlerken kendimizi s\u0131n\u0131rland\u0131rmamam\u0131z, aksine, potansiyelimize ve yeteneklerimize g\u00fcvenmemiz bizim i\u00e7in en yararl\u0131s\u0131 olur. \u201cBen yapamam, beceremem\u201d gibi d\u00fc\u015f\u00fcncelerden sak\u0131nmal\u0131 ve zaman\u0131m\u0131z\u0131, bizlere somut bir bilgi birikimi verebilecek u\u011fra\u015flarla ge\u00e7irmeliyiz. \u0130nternet \u00e7a\u011f\u0131nda neredeyse her \u015fey bir t\u0131k uza\u011f\u0131m\u0131zda. \u0130lgi alan\u0131m\u0131z ne olursa olsun kendimizi geli\u015ftirebilecek kaynaklar var. D\u00fcnyaca \u00fcnl\u00fc \u00fcniversitelerin ve akademik kurulu\u015flar\u0131n bir\u00e7ok konu \u00fczerine \u00fccretsiz sundu\u011fu dersler mevcut. Bo\u015f zamanlar\u0131m\u0131z\u0131 bu gibi aktivitelerle de\u011ferlendirmek ve bilgi birikimimizi kuvvetlendirmek, g\u00fcn\u00fcm\u00fczde de\u011fi\u015fmesini istedi\u011fimiz \u015feylerin kar\u015f\u0131s\u0131nda daha g\u00fc\u00e7l\u00fc durabilmemize yard\u0131mc\u0131 olacakt\u0131r.\n\nSon olarak, \u201cne i\u015f yaparsan yap, i\u015finin en iyisi olmak i\u00e7in \u00e7al\u0131\u015f\u201d felsefesini benimsemeye \u00f6nem g\u00f6stermeliyiz. Bu felsefe, bilime, yenili\u011fe ve bilgiye dayal\u0131 bir d\u00fczen dahilinde ya\u015fayabilmemiz i\u00e7in gen\u00e7ler olarak en b\u00fcy\u00fck \u015fans\u0131m\u0131z. Gerek \u00f6\u011frencilikte gerek profesyonel hayatta, i\u015fine sayg\u0131 duyan ve yapt\u0131\u011f\u0131 i\u015fi disiplinle y\u00fcr\u00fcten bireylerin topluma kazand\u0131r\u0131lmas\u0131n\u0131n \u00f6nc\u00fcl\u00fc\u011f\u00fcn\u00fc yapacak olanlar biz gen\u00e7leriz.\n\nT\u00fcrk gen\u00e7li\u011fi olarak d\u00fcnyan\u0131n di\u011fer \u00fclkelerindeki gen\u00e7 insanlara k\u0131yasla \u00e7ok daha \u015fansl\u0131y\u0131z. \u00c7\u00fcnk\u00fc izlememiz gereken yol, atmam\u0131z gereken ad\u0131mlar, tam\u0131 tam\u0131na 101 y\u0131l \u00f6nce, harfi harfine, cumhuriyetimizin kurucusu taraf\u0131ndan bizlere \u00f6\u011f\u00fctlenmi\u015f. Bu yolda ilerlemek ve T\u00fcrkiye Cumhuriyeti\u2019ni muas\u0131r medeniyetler seviyesinin \u00fczerine \u00e7\u0131karmak i\u00e7in \u00e7al\u0131\u015fmak ise bizlere kalm\u0131\u015f.\n\nULU\u00c7 KADIO\u011eLU K\u0130MD\u0130R?\n\nUlu\u00e7 Kad\u0131o\u011flu, 2000 y\u0131l\u0131nda Bodrum\u2019da do\u011fdu. \u0130lk ve orta \u00f6\u011frenimini Bodrum\u2019da tamamlad\u0131ktan sonra liseye \u0130stanbul\u2019da devam etti. Lisede hem fen bilimlerine hem de sosyal bilimlere ilgi duydu. Y\u00fcr\u00fctt\u00fc\u011f\u00fc bir biyoloji projesi T\u00fcrkiye\u2019de \u00f6d\u00fcller ald\u0131 ve uluslararas\u0131 bir kurulu\u015fta yay\u0131nland\u0131. Lisedeki ba\u015far\u0131lar\u0131 ve y\u00fcr\u00fctt\u00fc\u011f\u00fc \u00e7al\u0131\u015fmalar do\u011frultusunda, Harvard ve Stanford \u00dcniversiteleri de dahil olmak \u00fczere \u00e7e\u015fitli \u00fcniversitelerden tam burslu olarak kabul ald\u0131. \u00d6\u011frenimine Harvard \u00dcniversitesi\u2019nde siyaset bilimleri ve n\u00f6robilim alanlar\u0131nda devam etmekte. \u0130lgi alanlar\u0131 yeni diller \u00f6\u011frenmek, havac\u0131l\u0131k ve e\u011fitim.",
    "keywords": [
        "ne",
        "b\u00fcy\u00fck",
        "bu",
        "olmal\u0131",
        "d\u00fcnya",
        "olmak",
        "bilim",
        "ancak",
        "pusulam\u0131z",
        "i\u00e7in",
        "ve",
        "bir",
        "olarak",
        "vatanda\u015fl\u0131\u011f\u0131",
        "en",
        "hedefimiz"
    ],
    "meta_keywords": [
        "19 may\u0131s",
        "e\u011fitim",
        "bilim"
    ],
    "publish_date": null,
    "summary": "Ben, bu olumlu m\u00fccadelede gen\u00e7li\u011fimizin b\u00fcy\u00fck bir potansiyeli oldu\u011funa inan\u0131yorum.\nBu potansiyel, topluma mevcudun kat ve kat daha fazlas\u0131 bilim insan\u0131, m\u00fchendis, sanat\u00e7\u0131 ve ara\u015ft\u0131rmac\u0131 kazand\u0131rabilecek g\u00fc\u00e7te.\nBu kazan\u0131ma eri\u015febilmenin en \u00f6nemli \u015fartlar\u0131 kararl\u0131 olmak, etkili \u00e7al\u0131\u015fmak ve somut bir hedefe odaklanmak.\nTabii, bu \u015fartlar\u0131 s\u0131ralamak i\u015fin en kolay b\u00f6l\u00fcm\u00fc.\nAncak potansiyele eri\u015febilmek, sadece gen\u00e7lerin durmadan \u00e7al\u0131\u015fmas\u0131 ve s\u0131navlara girmesi ile pek m\u00fcmk\u00fcn de\u011fil.\nGen\u00e7lere sunulan imkanlar\u0131n, e\u011fitim sisteminin kalitesinin ve \u00fclke olarak bilime verdi\u011fimiz \u00f6nemin de bu s\u00fcrece etkisi \u00e7ok b\u00fcy\u00fck.\nBu gereklilikleri s\u0131ralamak da nispeten kolay; as\u0131l zor olan ise, g\u00fcnl\u00fck siyasi tart\u0131\u015fmalara, ekonomik zorluklara ve gelecek kayg\u0131s\u0131na ra\u011fmen ba\u015far\u0131ya ula\u015fmak i\u00e7in gerekli olan motivasyonu koruyabilmek.\nBa\u015far\u0131ya giden bu zorlu, ancak imk\u00e2ns\u0131z olmayan yol, neredeyse d\u00fcnyadaki b\u00fct\u00fcn gen\u00e7lerin ge\u00e7mek zorunda oldu\u011fu bir yol.\n\u015eans\u0131m\u0131za, d\u00fcnyadaki d\u00fc\u015f\u00fcnce sistemleri, gen\u00e7 n\u00fcfusun toplam n\u00fcfusa oranla artmaya ba\u015flamas\u0131 ile birlikte b\u00fcy\u00fck de\u011fi\u015fimlere sahne olmakta.\nCinsiyet e\u015fitli\u011fi, \u0131rklar\u0131n e\u015fitli\u011fi, iklim de\u011fi\u015fikli\u011fi, fosil yak\u0131tlar\u0131n gelece\u011fi, sosyal kapsay\u0131c\u0131l\u0131k gibi konular art\u0131k g\u00fcndemin temellerini olu\u015fturuyor.\nBu geli\u015fmeleri yak\u0131ndan takip etmek, T\u00fcrkiye Cumhuriyeti\u2019nin geli\u015fen ve de\u011fi\u015fen d\u00fcnyaya entegre kalabilmesi i\u00e7in \u00e7ok \u00f6nemli.\nHer ne kadar son zamanlarda pandeminin de etkisiyle k\u00fcresel d\u00fcnya d\u00fczeninin temelleri sars\u0131lm\u0131\u015f olsa da her T\u00fcrk gencinin d\u00fcnya vatanda\u015f\u0131 olma hedefine sahip olmas\u0131 ve farkl\u0131 \u00fclkelerin k\u00fclt\u00fcrleri, dilleri hakk\u0131nda bilgi sahibi olmak istemesi, T\u00fcrkiye\u2019nin d\u00fcnyada lay\u0131k oldu\u011fu \u015fekilde temsil edilebilmesi i\u00e7in b\u00fcy\u00fck \u00f6nem ta\u015f\u0131makta.\nAncak, d\u00fcnya vatanda\u015fl\u0131\u011f\u0131 hedefine kendi \u00fclkemizin k\u00fclt\u00fcr\u00fcnden ve tarihi birikiminden uzakla\u015fmadan eri\u015fmek de pek tabii gerekli.\nD\u00fcnya dinamikleri hakk\u0131nda yetkinli\u011fe sahip olmak, bilime g\u00f6sterilen \u00f6nem ve ilgiyle peki\u015ftirilmeli.\nFakat bu noktada \u201cbilim\u201d, sadece fizi\u011fi, kimyay\u0131 veya biyolojiyi ifade etmiyor.\nBilim, somut kan\u0131tlara ve mant\u0131\u011fa dayal\u0131 d\u00fc\u015f\u00fcnebilmeyi ve de bu d\u00fc\u015f\u00fcnce tarz\u0131n\u0131 ya\u015fam felsefesi h\u00e2line getirebilmeyi ifade ediyor.\nCumhuriyetimizin kurucusu Atat\u00fcrk, bilimin ge\u00e7erlili\u011fini ve g\u00fcvenilirli\u011fini, \u00e7o\u011fumuzun hat\u0131rlayaca\u011f\u0131, \u201cE\u011fer bir g\u00fcn benim s\u00f6zlerim bilimle ters d\u00fc\u015ferse bilimi se\u00e7in\u201d s\u00f6z\u00fcyle \u00e7ok a\u00e7\u0131k bir \u015fekilde ifade etmi\u015f.\nBiz gen\u00e7lerin pusulas\u0131 da bilim ve bilimin bizi y\u00f6nlendirece\u011fi ger\u00e7ekler olmal\u0131d\u0131r.\nBu bahsedilenler g\u00fczel, peki s\u0131nav stresi, gelecek kayg\u0131s\u0131 ve di\u011fer bilumum tasaya ra\u011fmen neler yapmal\u0131?\nBiraz kli\u015fe belki ama bo\u015f zamanlarda okuma yapmak d\u00fc\u015f\u00fcn\u00fcld\u00fc\u011f\u00fcnden daha yararl\u0131 bir aktivite.\nAncak sadece kitap de\u011fil, bilimsel makaleler, ilgi duyulan yabanc\u0131 dillerde yay\u0131mlanan haberler, veya ansiklopediden rastgele se\u00e7ilen bir sayfa.\nNe yaz\u0131k ki mevcut de\u011ferlendirme sisteminde ve s\u0131navlarda, ansiklopediden rastgele a\u00e7aca\u011f\u0131m\u0131z bir sayfa hakk\u0131nda de\u011fil, \u00e7o\u011funlukla ezberlenmi\u015f bilgiler hakk\u0131nda \u00f6l\u00e7\u00fclece\u011fiz.\nFakat okunan her astrofizik makalesi, \u00f6\u011frenilen her yeni dil ve geli\u015ftirilen genel k\u00fclt\u00fcr, bizlere, hi\u00e7bir zaman kaybolmayacak bir bilgi birikimi vadetmekte.\nNet bir hedef belirlemek de ba\u015far\u0131ya giden yolun do\u011fru bir bi\u00e7imde \u00e7izilebilmesi i\u00e7in b\u00fcy\u00fck \u00f6nem ta\u015f\u0131makta.\nNe istedi\u011fini bilmek ve istekler do\u011frusunda somut bir hedef belirlemek, ba\u015far\u0131ya ula\u015fmada at\u0131lan sa\u011flam birer ad\u0131m gibi g\u00f6r\u00fclmeli.\nAncak hedef belirlerken kendimizi s\u0131n\u0131rland\u0131rmamam\u0131z, aksine, potansiyelimize ve yeteneklerimize g\u00fcvenmemiz bizim i\u00e7in en yararl\u0131s\u0131 olur.\n\u201cBen yapamam, beceremem\u201d gibi d\u00fc\u015f\u00fcncelerden sak\u0131nmal\u0131 ve zaman\u0131m\u0131z\u0131, bizlere somut bir bilgi birikimi verebilecek u\u011fra\u015flarla ge\u00e7irmeliyiz.\n\u0130nternet \u00e7a\u011f\u0131nda neredeyse her \u015fey bir t\u0131k uza\u011f\u0131m\u0131zda.\n\u0130lgi alan\u0131m\u0131z ne olursa olsun kendimizi geli\u015ftirebilecek kaynaklar var.\nD\u00fcnyaca \u00fcnl\u00fc \u00fcniversitelerin ve akademik kurulu\u015flar\u0131n bir\u00e7ok konu \u00fczerine \u00fccretsiz sundu\u011fu dersler mevcut.\nBo\u015f zamanlar\u0131m\u0131z\u0131 bu gibi aktivitelerle de\u011ferlendirmek ve bilgi birikimimizi kuvvetlendirmek, g\u00fcn\u00fcm\u00fczde de\u011fi\u015fmesini istedi\u011fimiz \u015feylerin kar\u015f\u0131s\u0131nda daha g\u00fc\u00e7l\u00fc durabilmemize yard\u0131mc\u0131 olacakt\u0131r.\nSon olarak, \u201cne i\u015f yaparsan yap, i\u015finin en iyisi olmak i\u00e7in \u00e7al\u0131\u015f\u201d felsefesini benimsemeye \u00f6nem g\u00f6stermeliyiz.\nBu felsefe, bilime, yenili\u011fe ve bilgiye dayal\u0131 bir d\u00fczen dahilinde ya\u015fayabilmemiz i\u00e7in gen\u00e7ler olarak en b\u00fcy\u00fck \u015fans\u0131m\u0131z.\nGerek \u00f6\u011frencilikte gerek profesyonel hayatta, i\u015fine sayg\u0131 duyan ve yapt\u0131\u011f\u0131 i\u015fi disiplinle y\u00fcr\u00fcten bireylerin topluma kazand\u0131r\u0131lmas\u0131n\u0131n \u00f6nc\u00fcl\u00fc\u011f\u00fcn\u00fc yapacak olanlar biz gen\u00e7leriz.\nT\u00fcrk gen\u00e7li\u011fi olarak d\u00fcnyan\u0131n di\u011fer \u00fclkelerindeki gen\u00e7 insanlara k\u0131yasla \u00e7ok daha \u015fansl\u0131y\u0131z.\n\u00c7\u00fcnk\u00fc izlememiz gereken yol, atmam\u0131z gereken ad\u0131mlar, tam\u0131 tam\u0131na 101 y\u0131l \u00f6nce, harfi harfine, cumhuriyetimizin kurucusu taraf\u0131ndan bizlere \u00f6\u011f\u00fctlenmi\u015f.\nBu yolda ilerlemek ve T\u00fcrkiye Cumhuriyeti\u2019ni muas\u0131r medeniyetler seviyesinin \u00fczerine \u00e7\u0131karmak i\u00e7in \u00e7al\u0131\u015fmak ise bizlere kalm\u0131\u015f.\nULU\u00c7 KADIO\u011eLU K\u0130MD\u0130R?\nUlu\u00e7 Kad\u0131o\u011flu, 2000 y\u0131l\u0131nda Bodrum\u2019da do\u011fdu.\n\u0130lk ve orta \u00f6\u011frenimini Bodrum\u2019da tamamlad\u0131ktan sonra liseye \u0130stanbul\u2019da devam etti.\nLisede hem fen bilimlerine hem de sosyal bilimlere ilgi duydu.\nY\u00fcr\u00fctt\u00fc\u011f\u00fc bir biyoloji projesi T\u00fcrkiye\u2019de \u00f6d\u00fcller ald\u0131 ve uluslararas\u0131 bir kurulu\u015fta yay\u0131nland\u0131.\nLisedeki ba\u015far\u0131lar\u0131 ve y\u00fcr\u00fctt\u00fc\u011f\u00fc \u00e7al\u0131\u015fmalar do\u011frultusunda, Harvard ve Stanford \u00dcniversiteleri de dahil olmak \u00fczere \u00e7e\u015fitli \u00fcniversitelerden tam burslu olarak kabul ald\u0131.\n\u00d6\u011frenimine Harvard \u00dcniversitesi\u2019nde siyaset bilimleri ve n\u00f6robilim alanlar\u0131nda devam etmekte.\n\u0130lgi alanlar\u0131 yeni diller \u00f6\u011frenmek, havac\u0131l\u0131k ve e\u011fitim.",
    "article_html": "",
    "meta_description": "Her y\u0131l May\u0131s ay\u0131n\u0131n 19\u2019unda co\u015fkuyla kutlad\u0131\u011f\u0131m\u0131z Atat\u00fcrk\u2019\u00fc Anma, Gen\u00e7lik ve Spor Bayram\u0131\u2019m\u0131z, bu y\u0131l, g\u00f6steri\u015ften uzak, sakin ve durgun ge\u00e7iyor. Kim bilir, belki de bu durgunluk, Atat\u00fcrk\u2019\u00fcn biz gen\u00e7lere arma\u011fan etti\u011fi modern T\u00fcrkiye Cumhuriyeti\u2019nin de\u011ferini ve o cumhuriyeti muas\u0131r medeniyetler seviyesinin \u00fczerine...",
    "meta_lang": "tr"
}