{
    "article_id": "c90d24ab940a10a6addf4bb5eecb390e.1590266075.8449104",
    "title": "Ambalajlar\u0131n \u00f6n y\u00fczleriyle arka y\u00fczleri ayn\u0131 \u015feyleri s\u00f6ylemiyor",
    "authors": [
        "\u0130pek \u0130zci",
        "Iizci Hurriyet.Com.Tr"
    ],
    "canonical_link": "https://www.hurriyet.com.tr/kelebek/hurriyet-pazar/ambalajlarin-on-yuzleriyle-arka-yuzleri-ayni-seyleri-soylemiyor-41503276",
    "url": "http://hurriyet.com.tr/kelebek/hurriyet-pazar/ambalajlarin-on-yuzleriyle-arka-yuzleri-ayni-seyleri-soylemiyor-41503276",
    "top_img": "https://i4.hurimg.com/i/hurriyet/75/0x0/5ea424eb0f254428ac99a46a.jpg",
    "meta_img": "https://i4.hurimg.com/i/hurriyet/75/0x0/5ea424eb0f254428ac99a46a.jpg",
    "movies": [],
    "text": "\u015eehir planc\u0131s\u0131 Musa \u00d6zsoy\u2019un v\u00fccudunda aniden yaralar \u00e7\u0131kt\u0131\u011f\u0131nda y\u0131l 2016\u2019yd\u0131. Bir y\u0131l boyunca ila\u00e7 kulland\u0131 ama sonu\u00e7 alamad\u0131. Ba\u015fka bir hastanede ilk kez tahlil yap\u0131ld\u0131, \u00fcrik asit seviyesi \u00e7ok y\u00fcksek \u00e7\u0131km\u0131\u015ft\u0131. Doktoru bunu, et ve kola t\u00fcketimine ba\u011flad\u0131. Yorgun ve halsizdi. Kulland\u0131\u011f\u0131 vitaminler de i\u015fe yaramay\u0131nca kendi ara\u015ft\u0131rmaya ba\u015flad\u0131; fruktoz \u015furubu ve end\u00fcstriyel g\u0131da kavram\u0131yla i\u015fte b\u00f6yle tan\u0131\u015ft\u0131. 2017\u2019de \u201cSofralar\u0131m\u0131z\u0131 glikoz ve fruktoz \u015furubundan ar\u0131nd\u0131r\u0131lm\u0131\u015f g\u0131dalarla donataca\u011f\u0131z\u201d notuyla a\u00e7t\u0131\u011f\u0131 \u2018G\u0131da Dedektifi\u2019 adl\u0131 Instagram hesab\u0131 \u00f6yle h\u0131zl\u0131 b\u00fcy\u00fcd\u00fc ki \u00d6zsoy, k\u0131sa s\u00fcrede ne yedi\u011fini bilmeyen y\u00fcz binlerce insan\u0131n sesi oldu.\n\nSa\u011fl\u0131\u011f\u0131n\u0131z bozulana kadar paketli \u00fcr\u00fcnlerin etiketine, i\u00e7eri\u011fine bakar m\u0131yd\u0131n\u0131z?\n\nBakm\u0131yordum. Fruktoz \u015furubuyla tan\u0131\u015f\u0131nca, hemen abur cubur ve \u015fekeri kestim. Yaralar\u0131m birka\u00e7 hafta i\u00e7inde ge\u00e7ti. Bu yiyeceklerin hi\u00e7 ummad\u0131\u011f\u0131m\u0131z bir etkisi oldu\u011funu anlad\u0131m, bir \u015feker fark\u0131ndal\u0131\u011f\u0131 olu\u015ftu. \u00dcr\u00fcnlerin i\u00e7eri\u011fini okumaya o zaman ba\u015flad\u0131m. Bebek bisk\u00fcvisinden me\u015frubata, krakerden bisk\u00fcviye elime ald\u0131\u011f\u0131m her \u00fcr\u00fcnde ya glikoz \u015furubu ya da glikoz-fruktoz \u015furubu vard\u0131. \u2018G\u0131da Dedektifi\u2019nde etiket verilerini payla\u015farak, bildi\u011fim \u015feyleri insanlara anlatmak istedim.\n\nPayla\u015f\u0131mlara ba\u015flay\u0131nca neler oldu?\n\nBu end\u00fcstriyel \u00fcr\u00fcnler, o kadar i\u00e7imize girmi\u015f ki bir\u00e7o\u011fu s\u0131radanla\u015fm\u0131\u015f, hi\u00e7 sorgulanmayacak noktaya gelmi\u015f; bunu g\u00f6rd\u00fcm. Amerika ve Avrupa\u2019da, firmalar \u00fcr\u00fcnlerinin i\u00e7eri\u011fini internet sitesinde yay\u0131nl\u0131yor. Ama T\u00fcrkiye\u2019de besin de\u011ferleri tablosunu ambalajda yay\u0131mlamak, Ocak 2020\u2019ye kadar zorunlu de\u011fildi. Bu \u2018zorunlu olmayan\u2019 ama \u00f6nemli bilgileri insanlara anlat\u0131nca, etiket okumama m\u00fcthi\u015f bir ilgi g\u00f6sterdiler.\n\nHatta bir s\u00fcre sonra sadece \u015fekere bakt\u0131\u011f\u0131n\u0131z i\u00e7in tepki alm\u0131\u015fs\u0131n\u0131z...\n\nEvet, farkl\u0131 konularda da bilgi vermemi istediler. Ballar\u0131 incelemeye, yo\u011furdun bakterilerinden bahsetmeye ba\u015flad\u0131m. 50 y\u0131ld\u0131r T\u00fcrkiye\u2019de ve d\u00fcnyada bir\u00e7ok insan\u0131n end\u00fcstriyel g\u0131dalar\u0131n etkisinde oldu\u011funu, bu y\u00fczden sa\u011fl\u0131k sorunlar\u0131 ya\u015fad\u0131klar\u0131n\u0131 g\u00f6rd\u00fcm.\n\nNe demek etkisinde olmak? Ba\u011f\u0131ml\u0131 olmak m\u0131? Markaya g\u00fcven duydu\u011fu ya da hi\u00e7 merak etmedi\u011fi i\u00e7in \u00fcr\u00fcn\u00fcn i\u00e7eri\u011fine bakmamak m\u0131?\n\nHepsi. Sa\u011fl\u0131kl\u0131 beslendi\u011fini sanan biri bile ne yedi\u011fini bilmeyebiliyor. Etikette \u2018Do\u011fal \u015feker pancar\u0131\u2019 yazmas\u0131 o \u00fcr\u00fcn\u00fc se\u00e7menize neden olabiliyor ama do\u011fal \u015feker pancar\u0131 diye bir \u015fey yok. Reklamlar da \u00e7ok \u00f6nemli bir ara\u00e7. \u0130\u015f g\u0131dadan \u00e7\u0131km\u0131\u015f, ba\u015fka bir boyuta gelmi\u015f. \u201cTad\u0131n\u0131 \u00e7\u0131kar\u201d derken, \u201cHayat zaten k\u00f6t\u00fc. Buna da tak\u0131lma, ye gitsin\u201d diyor.\n\nEtiketlerde dikkatinizi \u00e7eken temel unsurlar neler?\n\nAmbalajlar\u0131n \u00f6n y\u00fcz\u00fcyle, arka y\u00fcz\u00fcn\u00fcn ayn\u0131 \u015feyleri s\u00f6ylememesi... Limonata olarak bildi\u011fimiz \u00fcr\u00fcn\u00fcn yasal ismi gazs\u0131z limonlu i\u00e7ecek ve etikette b\u00f6yle yaz\u0131yor. Limon oran\u0131na bak\u0131yorsunuz, binde 1. Dondurma diye ald\u0131\u011f\u0131n\u0131z \u00fcr\u00fcn\u00fcn s\u00fctl\u00fc buz oldu\u011funu yine ambalaj\u0131n arkas\u0131ndaki etiket bilgilerinden g\u00f6rebiliyorsunuz. Tost peyniri diye sat\u0131lan \u00fcr\u00fcn\u00fcn eritme peyniri oldu\u011fu da yine yasal isim k\u0131sm\u0131ndan g\u00f6r\u00fclebiliyor. Her ay binlerce ka\u015far peyniri imha s\u00fcrecine giriyor. Kimi firma, etiketleri de\u011fi\u015ftirerek tekrar dola\u015f\u0131ma sokuyor, kimisi de eritme peyniri olmak \u00fczere yeni \u00fcretim s\u00fcrecine giriyor.\n\nSizi insanlar\u0131 k\u0131\u015fk\u0131rtmakla itham edenler de var. Hedefiniz ne?\n\nO ithamlar\u0131n \u00e7o\u011funun t\u00fcketicilerden gelmedi\u011finin bilincindeyim. Bir g\u00fcn bir okuldan canl\u0131 yay\u0131n yapm\u0131\u015ft\u0131m, \u201cO okula nas\u0131l girersin\u201d dediler, neredeyse ter\u00f6rist muamelesi g\u00f6rd\u00fcm. Bug\u00fcn hangi a\u011fac\u0131n dal\u0131ndan kopart\u0131ld\u0131\u011f\u0131n\u0131 bilmedi\u011fimiz meyveler, hangi tarladan topland\u0131\u011f\u0131n\u0131 bilmedi\u011fimiz sebzeler, hangi tavu\u011fun hangi \u015fartlarda yumurtlad\u0131\u011f\u0131n\u0131 g\u00f6rmedi\u011fimiz yumurtalar, hangi kaynaktan \u00e7\u0131kt\u0131\u011f\u0131n\u0131 bilmedi\u011fimiz sular, hangi inekten sa\u011f\u0131ld\u0131\u011f\u0131n\u0131 bilmedi\u011fimiz s\u00fctler, hangi \u00fclkeden geldi\u011fini bilmedi\u011fimiz etler yiyoruz. Bizi ku\u015fatan g\u0131da end\u00fcstrisinin r\u00fczg\u00e2r\u0131 hangi y\u00f6ne eserse o y\u00f6ne savruluyoruz. Fenomen olma niyetim yok, ben ara\u015ft\u0131ran, sorgulayan ve do\u011fruyu arayan bir \u2018rehber\u2019 olmak istiyorum.\n\nSize T\u00fcrkiye\u2019nin d\u00f6rt bir yan\u0131ndan ihbarlar geliyor...\n\nEvet, denetle.com.tr hesab\u0131n\u0131 a\u00e7mamla m\u00fcthi\u015f bir istihbarat a\u011f\u0131 olu\u015ftu. Bir g\u00fcn tarihi ge\u00e7mi\u015f bebek mamalar\u0131n\u0131 kald\u0131rtt\u0131k, ba\u015fka g\u00fcn hastanedeki \u015feker stand\u0131n\u0131. Kitabevlerinde, oyuncak\u00e7\u0131larda, giyim ma\u011fazalar\u0131nda da yumu\u015fak \u015fekerler sat\u0131l\u0131yor. 100 bine yak\u0131n imza toplad\u0131k, kald\u0131rtmay\u0131 hen\u00fcz ba\u015faramad\u0131k.\n\nG\u0131da Dedektifi hesab\u0131n\u0131n ba\u015fard\u0131\u011f\u0131 epey \u015fey de var ama\u2026\n\nBak\u0131\u015f a\u00e7\u0131s\u0131n\u0131 de\u011fi\u015ftirdi, do\u011fru. Marka bazl\u0131 se\u00e7imler yerini, etiketi inceleyerek yap\u0131lan tercihlere b\u0131rakt\u0131. Glikoz-fruktoz \u015furubunun ne oldu\u011funu, end\u00fcstriyel \u00fcr\u00fcnlerin g\u00fcnl\u00fck beslenme rutinimizde bir yeri olmad\u0131\u011f\u0131n\u0131 ve sa\u011fl\u0131k vaat etmedi\u011fini milyonu a\u015fk\u0131n ki\u015fi \u00f6\u011frendi. Somut olarak yapt\u0131klar\u0131m\u0131zdan biri ambalaj\u0131nda \u015feker, ya\u011f, protein oran\u0131, kalori bilgisi yazmayan, gayet de bilinen bir markan\u0131n \u00fcr\u00fcnlerine bunlar\u0131 yazd\u0131rmak oldu.\n\nBir \u00e7ocu\u011fun \u00f6l\u00fcm\u00fc bile bizi durdurmad\u0131\n\n*G\u0131da Dedektifi\u2019nin ilk aylar\u0131yd\u0131. Bir takip\u00e7im helal sertifikal\u0131 bir bebek bisk\u00fcvisinin foto\u011fraf\u0131n\u0131 g\u00f6nderdi. Beklentim i\u00e7eri\u011finin temiz olmas\u0131yd\u0131 ama \u00fcr\u00fcnde y\u00fcksek oranda ilave \u015fekerin yan\u0131 s\u0131ra bir de glikoz \u015furubu bulunuyordu. Bunu payla\u015ft\u0131m ve ilk kez bir sosyal lin\u00e7 giri\u015fimine maruz kald\u0131m. Helal sertifikal\u0131 \u00fcr\u00fcnlerin bug\u00fcne kadar hi\u00e7 ele\u015ftirilmedi\u011fini g\u00f6rd\u00fcm.\n\n*Ekim 2019\u2019da yapt\u0131\u011f\u0131m payla\u015f\u0131m mandalina i\u00e7ermeyen mandalinal\u0131 lokumu konu al\u0131yordu. \u00dcr\u00fcn ambalaj\u0131nda \u2018Bodrum mandalinal\u0131\u2019 ifadesinin yan\u0131 s\u0131ra bir de \u2018Bodrum Mandarini Co\u011frafi \u0130\u015faret\u2019 logosu yer al\u0131yordu. Bu \u00fcr\u00fcn Bodrum Turun\u00e7gil \u00dcreticileri Birli\u011fi taraf\u0131ndan sat\u0131l\u0131yordu. Birlik \u00fcr\u00fcn\u00fc fason \u00fcretimle \u0130zmir\u2019de bir firmaya \u00fcrettiriyordu. \u00dcr\u00fcnde mandalina yoktu, mandalina kokusu ve tad\u0131 aroma vericilerle veriliyordu. \u00dcstelik bir de E110 kodlu \u2018sunset yellow\u2019 (g\u00fcnbat\u0131m\u0131 sar\u0131s\u0131) denilen sentetik renklendirici kullan\u0131lm\u0131\u015ft\u0131.\n\n*\u015eili, obeziteyle m\u00fccadele konusunda ilgin\u00e7 bir \u00f6rnek. 2016\u2019da \u00e7ocuklara y\u00f6nelik olarak sat\u0131lan kahvalt\u0131l\u0131k gevrekler, s\u00fcrpriz yumurtalar ve benzeri \u00fcr\u00fcnlerin tamam\u0131nda \u00e7izgi film karakterlerinin kullan\u0131m\u0131 yasaklanm\u0131\u015f. Okullarda dondurma, \u00e7ikolata, patates cipsi gibi abur cuburlara k\u0131s\u0131tlama getirilmi\u015f. Y\u00fcksek oranda \u015feker i\u00e7eren i\u00e7eceklerden al\u0131nan standart vergilere y\u00fczde 18\u2019lik ek vergiler konmu\u015f. \u2018Sa\u011fl\u0131kl\u0131\u2019, \u2018do\u011fal\u2019, \u2018vitamin ve minerallerle g\u00fc\u00e7lendirilmi\u015f\u2019 ifadeleriyle sat\u0131lan ve y\u00fcksek \u015feker i\u00e7eren meyveli yo\u011furt ve benzeri \u00fcr\u00fcnler, siyah uyar\u0131 etiketleri ta\u015f\u0131maya ba\u015flam\u0131\u015f. \u015eili \u00dcniversitesi\u2019nden Dr. Camila Corvalan \u201cBa\u015flang\u0131\u00e7ta kald\u0131r\u0131lan \u00e7izgi film karakterlerinin t\u00fcketim al\u0131\u015fkanl\u0131klar\u0131nda \u00e7ok fark yarataca\u011f\u0131n\u0131 d\u00fc\u015f\u00fcnmemi\u015ftik ama uygulama sonras\u0131nda \u00e7ocuklar\u0131n ger\u00e7ekten onlara bakt\u0131klar\u0131n\u0131 anlad\u0131k\u201d diyor ve \u00e7ocuklar\u0131n \u201cBunda \u00e7ok fazla uyar\u0131 var. Bunu okula g\u00f6t\u00fcremem\u201d diyerek ebeveynlerini uyard\u0131klar\u0131ndan bahsediyor. Bize gelince\u2026 Mevzuatlar\u0131m\u0131z yerinde ama uygulam\u0131yor, kantin denetimi bile yapm\u0131yoruz. Ge\u00e7enlerde bir okula gittim. Bin 200 ki\u015filik bir okul d\u00fc\u015f\u00fcn\u00fcn, sekiz saat boyunca \u00e7ocuklar\u0131n tek gidebildi\u011fi yer kantin ve ne ararsan\u0131z var. \u0130lkokul \u00f6\u011frencisi Mert Ya\u011f\u0131z ge\u00e7en y\u0131l sabah 08.30\u2019da kantinden ald\u0131\u011f\u0131 \u015f\u0131r\u0131ngal\u0131 bir \u00e7ikolatan\u0131n kapa\u011f\u0131 bo\u011faz\u0131na ka\u00e7mas\u0131 sonucu vefat etti. Bir anda her \u015feyin de\u011fi\u015fmesini de beklemiyorum ama bunu ba\u015faran \u00fclkelere g\u0131pta ediyorum. T\u00fcm bunlar\u0131n alt\u0131nda bireysel de\u011fil, toplumsal problemler yat\u0131yor. Vurdumduymazl\u0131k, s\u0131radanla\u015fma, az \u00f6nce bahsetti\u011fim baz\u0131 psikolojik d\u00fcrt\u00fcler ve elbette ekonomik ger\u00e7eklikler. D\u00fc\u015f\u00fcn\u00fcn, bir \u00e7ocu\u011fun \u00f6l\u00fcm\u00fc bile bizi durdurmad\u0131. Ayn\u0131 hatalar devam ediyor.\n\n\n\n\n\n\n\nNe Yedi\u011finizi Biliyor Musunuz?\n\nMusa \u00d6zsoy\n\nCevze Kitap\n\n29 TL.",
    "keywords": [
        "\u00fcr\u00fcnlerin",
        "s\u00f6ylemiyor",
        "\u015feyleri",
        "ambalajlar\u0131n",
        "\u015feker",
        "arka",
        "bilmedi\u011fimiz",
        "bunu",
        "y\u00fczleri",
        "hangi",
        "\u00f6n",
        "ve",
        "ayn\u0131",
        "bir",
        "da",
        "\u015furubu",
        "y\u00fczleriyle",
        "ama"
    ],
    "meta_keywords": [
        "YEME",
        "\u0130\u00c7ME",
        "GIDA"
    ],
    "publish_date": null,
    "summary": "\u015eehir planc\u0131s\u0131 Musa \u00d6zsoy\u2019un v\u00fccudunda aniden yaralar \u00e7\u0131kt\u0131\u011f\u0131nda y\u0131l 2016\u2019yd\u0131.\nBir y\u0131l boyunca ila\u00e7 kulland\u0131 ama sonu\u00e7 alamad\u0131.\nBa\u015fka bir hastanede ilk kez tahlil yap\u0131ld\u0131, \u00fcrik asit seviyesi \u00e7ok y\u00fcksek \u00e7\u0131km\u0131\u015ft\u0131.\nDoktoru bunu, et ve kola t\u00fcketimine ba\u011flad\u0131.\nYorgun ve halsizdi.\nKulland\u0131\u011f\u0131 vitaminler de i\u015fe yaramay\u0131nca kendi ara\u015ft\u0131rmaya ba\u015flad\u0131; fruktoz \u015furubu ve end\u00fcstriyel g\u0131da kavram\u0131yla i\u015fte b\u00f6yle tan\u0131\u015ft\u0131.\n2017\u2019de \u201cSofralar\u0131m\u0131z\u0131 glikoz ve fruktoz \u015furubundan ar\u0131nd\u0131r\u0131lm\u0131\u015f g\u0131dalarla donataca\u011f\u0131z\u201d notuyla a\u00e7t\u0131\u011f\u0131 \u2018G\u0131da Dedektifi\u2019 adl\u0131 Instagram hesab\u0131 \u00f6yle h\u0131zl\u0131 b\u00fcy\u00fcd\u00fc ki \u00d6zsoy, k\u0131sa s\u00fcrede ne yedi\u011fini bilmeyen y\u00fcz binlerce insan\u0131n sesi oldu.\nSa\u011fl\u0131\u011f\u0131n\u0131z bozulana kadar paketli \u00fcr\u00fcnlerin etiketine, i\u00e7eri\u011fine bakar m\u0131yd\u0131n\u0131z?\nFruktoz \u015furubuyla tan\u0131\u015f\u0131nca, hemen abur cubur ve \u015fekeri kestim.\nBu yiyeceklerin hi\u00e7 ummad\u0131\u011f\u0131m\u0131z bir etkisi oldu\u011funu anlad\u0131m, bir \u015feker fark\u0131ndal\u0131\u011f\u0131 olu\u015ftu.\n\u00dcr\u00fcnlerin i\u00e7eri\u011fini okumaya o zaman ba\u015flad\u0131m.\nBebek bisk\u00fcvisinden me\u015frubata, krakerden bisk\u00fcviye elime ald\u0131\u011f\u0131m her \u00fcr\u00fcnde ya glikoz \u015furubu ya da glikoz-fruktoz \u015furubu vard\u0131.\n\u2018G\u0131da Dedektifi\u2019nde etiket verilerini payla\u015farak, bildi\u011fim \u015feyleri insanlara anlatmak istedim.\nBu end\u00fcstriyel \u00fcr\u00fcnler, o kadar i\u00e7imize girmi\u015f ki bir\u00e7o\u011fu s\u0131radanla\u015fm\u0131\u015f, hi\u00e7 sorgulanmayacak noktaya gelmi\u015f; bunu g\u00f6rd\u00fcm.\nAmerika ve Avrupa\u2019da, firmalar \u00fcr\u00fcnlerinin i\u00e7eri\u011fini internet sitesinde yay\u0131nl\u0131yor.\nAma T\u00fcrkiye\u2019de besin de\u011ferleri tablosunu ambalajda yay\u0131mlamak, Ocak 2020\u2019ye kadar zorunlu de\u011fildi.\nBu \u2018zorunlu olmayan\u2019 ama \u00f6nemli bilgileri insanlara anlat\u0131nca, etiket okumama m\u00fcthi\u015f bir ilgi g\u00f6sterdiler.\nHatta bir s\u00fcre sonra sadece \u015fekere bakt\u0131\u011f\u0131n\u0131z i\u00e7in tepki alm\u0131\u015fs\u0131n\u0131z...Evet, farkl\u0131 konularda da bilgi vermemi istediler.\n50 y\u0131ld\u0131r T\u00fcrkiye\u2019de ve d\u00fcnyada bir\u00e7ok insan\u0131n end\u00fcstriyel g\u0131dalar\u0131n etkisinde oldu\u011funu, bu y\u00fczden sa\u011fl\u0131k sorunlar\u0131 ya\u015fad\u0131klar\u0131n\u0131 g\u00f6rd\u00fcm.\nMarkaya g\u00fcven duydu\u011fu ya da hi\u00e7 merak etmedi\u011fi i\u00e7in \u00fcr\u00fcn\u00fcn i\u00e7eri\u011fine bakmamak m\u0131?\nEtikette \u2018Do\u011fal \u015feker pancar\u0131\u2019 yazmas\u0131 o \u00fcr\u00fcn\u00fc se\u00e7menize neden olabiliyor ama do\u011fal \u015feker pancar\u0131 diye bir \u015fey yok.\nReklamlar da \u00e7ok \u00f6nemli bir ara\u00e7.\nAmbalajlar\u0131n \u00f6n y\u00fcz\u00fcyle, arka y\u00fcz\u00fcn\u00fcn ayn\u0131 \u015feyleri s\u00f6ylememesi... Limonata olarak bildi\u011fimiz \u00fcr\u00fcn\u00fcn yasal ismi gazs\u0131z limonlu i\u00e7ecek ve etikette b\u00f6yle yaz\u0131yor.\nDondurma diye ald\u0131\u011f\u0131n\u0131z \u00fcr\u00fcn\u00fcn s\u00fctl\u00fc buz oldu\u011funu yine ambalaj\u0131n arkas\u0131ndaki etiket bilgilerinden g\u00f6rebiliyorsunuz.\nTost peyniri diye sat\u0131lan \u00fcr\u00fcn\u00fcn eritme peyniri oldu\u011fu da yine yasal isim k\u0131sm\u0131ndan g\u00f6r\u00fclebiliyor.\nKimi firma, etiketleri de\u011fi\u015ftirerek tekrar dola\u015f\u0131ma sokuyor, kimisi de eritme peyniri olmak \u00fczere yeni \u00fcretim s\u00fcrecine giriyor.\nBir g\u00fcn bir okuldan canl\u0131 yay\u0131n yapm\u0131\u015ft\u0131m, \u201cO okula nas\u0131l girersin\u201d dediler, neredeyse ter\u00f6rist muamelesi g\u00f6rd\u00fcm.\nBug\u00fcn hangi a\u011fac\u0131n dal\u0131ndan kopart\u0131ld\u0131\u011f\u0131n\u0131 bilmedi\u011fimiz meyveler, hangi tarladan topland\u0131\u011f\u0131n\u0131 bilmedi\u011fimiz sebzeler, hangi tavu\u011fun hangi \u015fartlarda yumurtlad\u0131\u011f\u0131n\u0131 g\u00f6rmedi\u011fimiz yumurtalar, hangi kaynaktan \u00e7\u0131kt\u0131\u011f\u0131n\u0131 bilmedi\u011fimiz sular, hangi inekten sa\u011f\u0131ld\u0131\u011f\u0131n\u0131 bilmedi\u011fimiz s\u00fctler, hangi \u00fclkeden geldi\u011fini bilmedi\u011fimiz etler yiyoruz.\nBizi ku\u015fatan g\u0131da end\u00fcstrisinin r\u00fczg\u00e2r\u0131 hangi y\u00f6ne eserse o y\u00f6ne savruluyoruz.\nFenomen olma niyetim yok, ben ara\u015ft\u0131ran, sorgulayan ve do\u011fruyu arayan bir \u2018rehber\u2019 olmak istiyorum.\nSize T\u00fcrkiye\u2019nin d\u00f6rt bir yan\u0131ndan ihbarlar geliyor...Evet, denetle.com.tr hesab\u0131n\u0131 a\u00e7mamla m\u00fcthi\u015f bir istihbarat a\u011f\u0131 olu\u015ftu.\nBir g\u00fcn tarihi ge\u00e7mi\u015f bebek mamalar\u0131n\u0131 kald\u0131rtt\u0131k, ba\u015fka g\u00fcn hastanedeki \u015feker stand\u0131n\u0131.\nG\u0131da Dedektifi hesab\u0131n\u0131n ba\u015fard\u0131\u011f\u0131 epey \u015fey de var ama\u2026Bak\u0131\u015f a\u00e7\u0131s\u0131n\u0131 de\u011fi\u015ftirdi, do\u011fru.\nGlikoz-fruktoz \u015furubunun ne oldu\u011funu, end\u00fcstriyel \u00fcr\u00fcnlerin g\u00fcnl\u00fck beslenme rutinimizde bir yeri olmad\u0131\u011f\u0131n\u0131 ve sa\u011fl\u0131k vaat etmedi\u011fini milyonu a\u015fk\u0131n ki\u015fi \u00f6\u011frendi.\nSomut olarak yapt\u0131klar\u0131m\u0131zdan biri ambalaj\u0131nda \u015feker, ya\u011f, protein oran\u0131, kalori bilgisi yazmayan, gayet de bilinen bir markan\u0131n \u00fcr\u00fcnlerine bunlar\u0131 yazd\u0131rmak oldu.\nBir takip\u00e7im helal sertifikal\u0131 bir bebek bisk\u00fcvisinin foto\u011fraf\u0131n\u0131 g\u00f6nderdi.\nBeklentim i\u00e7eri\u011finin temiz olmas\u0131yd\u0131 ama \u00fcr\u00fcnde y\u00fcksek oranda ilave \u015fekerin yan\u0131 s\u0131ra bir de glikoz \u015furubu bulunuyordu.\nBunu payla\u015ft\u0131m ve ilk kez bir sosyal lin\u00e7 giri\u015fimine maruz kald\u0131m.\n\u00dcr\u00fcn ambalaj\u0131nda \u2018Bodrum mandalinal\u0131\u2019 ifadesinin yan\u0131 s\u0131ra bir de \u2018Bodrum Mandarini Co\u011frafi \u0130\u015faret\u2019 logosu yer al\u0131yordu.\n\u00dcr\u00fcnde mandalina yoktu, mandalina kokusu ve tad\u0131 aroma vericilerle veriliyordu.\n\u00dcstelik bir de E110 kodlu \u2018sunset yellow\u2019 (g\u00fcnbat\u0131m\u0131 sar\u0131s\u0131) denilen sentetik renklendirici kullan\u0131lm\u0131\u015ft\u0131.\n2016\u2019da \u00e7ocuklara y\u00f6nelik olarak sat\u0131lan kahvalt\u0131l\u0131k gevrekler, s\u00fcrpriz yumurtalar ve benzeri \u00fcr\u00fcnlerin tamam\u0131nda \u00e7izgi film karakterlerinin kullan\u0131m\u0131 yasaklanm\u0131\u015f.\nY\u00fcksek oranda \u015feker i\u00e7eren i\u00e7eceklerden al\u0131nan standart vergilere y\u00fczde 18\u2019lik ek vergiler konmu\u015f.\n\u2018Sa\u011fl\u0131kl\u0131\u2019, \u2018do\u011fal\u2019, \u2018vitamin ve minerallerle g\u00fc\u00e7lendirilmi\u015f\u2019 ifadeleriyle sat\u0131lan ve y\u00fcksek \u015feker i\u00e7eren meyveli yo\u011furt ve benzeri \u00fcr\u00fcnler, siyah uyar\u0131 etiketleri ta\u015f\u0131maya ba\u015flam\u0131\u015f.\nBize gelince\u2026 Mevzuatlar\u0131m\u0131z yerinde ama uygulam\u0131yor, kantin denetimi bile yapm\u0131yoruz.\nBin 200 ki\u015filik bir okul d\u00fc\u015f\u00fcn\u00fcn, sekiz saat boyunca \u00e7ocuklar\u0131n tek gidebildi\u011fi yer kantin ve ne ararsan\u0131z var.\n\u0130lkokul \u00f6\u011frencisi Mert Ya\u011f\u0131z ge\u00e7en y\u0131l sabah 08.30\u2019da kantinden ald\u0131\u011f\u0131 \u015f\u0131r\u0131ngal\u0131 bir \u00e7ikolatan\u0131n kapa\u011f\u0131 bo\u011faz\u0131na ka\u00e7mas\u0131 sonucu vefat etti.\nBir anda her \u015feyin de\u011fi\u015fmesini de beklemiyorum ama bunu ba\u015faran \u00fclkelere g\u0131pta ediyorum.\nVurdumduymazl\u0131k, s\u0131radanla\u015fma, az \u00f6nce bahsetti\u011fim baz\u0131 psikolojik d\u00fcrt\u00fcler ve elbette ekonomik ger\u00e7eklikler.\nD\u00fc\u015f\u00fcn\u00fcn, bir \u00e7ocu\u011fun \u00f6l\u00fcm\u00fc bile bizi durdurmad\u0131.",
    "article_html": "",
    "meta_description": "Sosyal medyada toplam 1.5 milyon takip\u00e7isi olan \u2018G\u0131da Dedektifi\u2019 Musa \u00d6zsoy, \u2018Ne Yedi\u011finizi Biliyor Musunuz?\u2019 adl\u0131 kitab\u0131n\u0131 \u00e7\u0131kard\u0131. \u00d6zsoy, \u201cLimonata diye bildi\u011fimiz \u00fcr\u00fcn\u00fcn yasal\u00a0 ismi gazs\u0131z limonlu i\u00e7ecek. Dondurma diye\u00a0 ald\u0131\u011f\u0131m\u0131z \u00fcr\u00fcn de asl\u0131nda s\u00fctl\u00fc buz\u201d diyor.",
    "meta_lang": "tr"
}