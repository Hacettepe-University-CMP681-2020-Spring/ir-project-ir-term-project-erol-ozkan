{
    "article_id": "dd2170d0f4e528cde61ab6dea7339d50.1590266168.972738",
    "title": "Bakmazsan da\u011f, bakarsan balkon olur",
    "authors": [],
    "canonical_link": "https://www.hurriyet.com.tr/kelebek/hurriyet-cumartesi/bakmazsan-dag-bakarsan-balkon-olur-41517900",
    "url": "http://hurriyet.com.tr/kelebek/hurriyet-cumartesi/bakmazsan-dag-bakarsan-balkon-olur-41517900",
    "top_img": "https://i4.hurimg.com/i/hurriyet/75/0x0/5ebd988018c773269cb6c5bc.jpg",
    "meta_img": "https://i4.hurimg.com/i/hurriyet/75/0x0/5ebd988018c773269cb6c5bc.jpg",
    "movies": [],
    "text": "DEKORE EDERSEN\u0130Z EN AZ \u0130K\u0130 MEVS\u0130M TADINI \u00c7IKARIRSINIZ\n\nEda Demir, YouTube kanal\u0131 Daire\u2019nin yap\u0131mc\u0131s\u0131\n\nBalkonum k\u00fc\u00e7\u00fck demeyin, at\u0131l b\u0131rak\u0131p, depo olarak kulland\u0131\u011f\u0131n\u0131z o minik alan evdeki cennetiniz olabilir. Kom\u015fu balkona \u00e7ok yak\u0131nsa ya da manzaraya veya ye\u015file bakm\u0131yorsa kendinize \u00f6zel alan yaratmak i\u00e7in paravanlardan yard\u0131m al\u0131n. Bambu, has\u0131r veya ah\u015fap basit bir paravan d\u0131\u015far\u0131yla olan ba\u011f\u0131n\u0131z\u0131 kesip nefes alman\u0131z\u0131 sa\u011flayabilir. Bu paravan\u0131 sarma\u015f\u0131klarla s\u00fcsleyebilir, ye\u015fillendirebilirsiniz.\n\nBambu kilimler serin\n\nBalkonunuz kapal\u0131ysa \u00fcz\u00fclmeyin! Kapal\u0131 balkonunuzda mobilyalar\u0131, hal\u0131lar\u0131, e\u015fyalar\u0131 daha rahat kullanarak evin konforuyla d\u00f6\u015feyebilirsiniz. \u00dcstelik hal\u0131 sermek balkonunuzu daha b\u00fcy\u00fck g\u00f6sterecek.\n\nZemini ah\u015fap g\u00f6r\u00fcn\u00fcml\u00fc plastikle kaplayabilirsiniz. B\u00f6ylece hem i\u00e7 mekan s\u0131cakl\u0131\u011f\u0131nda olur hem de kolay temizlenir. \u00c7im hal\u0131lar\u0131 yaratt\u0131\u011f\u0131 yapay g\u00f6r\u00fcnt\u00fcden dolay\u0131 \u00f6nermiyorum. Bir di\u011fer se\u00e7enek de bambu kilimler... Temizli\u011fi kolay, g\u00f6r\u00fcnt\u00fcs\u00fc \u015f\u0131k ve pratik. Renkli polyester ve has\u0131r kar\u0131\u015f\u0131m\u0131 kilimler de balkonlara eklektik ve bohem bir stil kazand\u0131r\u0131yor.\n\nPaletlerden faydalan\u0131n. Do\u011fru saatte giderseniz s\u00fcpermarketlerden \u00fccretsiz alabilirsiniz. Bu paletlerle \u00e7ok kolay balkon, bah\u00e7e mobilyas\u0131 yap\u0131labilir. \u00dcst\u00fcne minderler att\u0131\u011f\u0131n\u0131zda d\u0131\u015f mek\u00e2n mobilyan\u0131z haz\u0131r!\n\nY\u00fcksek ama eni dar raflar tercih edin ve saks\u0131larla doldurun. Yeriniz yoksa duvar\u0131n\u0131za ask\u0131 sistemi yaparak saks\u0131lar\u0131 orada kullanabilirsiniz.\n\nHafif ve ta\u015f\u0131nabilir e\u015fya...\n\nEvinizdekilere g\u00f6re nispeten k\u00fc\u00e7\u00fck, hafif ve ta\u015f\u0131nabilir sandalye ve masalar se\u00e7in. Hem yerden kazan\u0131rs\u0131n\u0131z hem de ya\u011fmur durumunda i\u00e7eri ta\u015f\u0131mak kolayla\u015f\u0131r.\ufffd\n\nBalkonunuzu LED\u2019li \u0131\u015f\u0131klar ya da g\u00fcne\u015f enerjisiyle \u00e7al\u0131\u015fan lambalarla ayd\u0131nlatabilirsiniz.\n\n\u00dc\u015fenmeyin! Balkonu dekore etti\u011finizde en az iki mevsim tad\u0131n\u0131 \u00e7\u0131karabilirsiniz. \u0130klim bak\u0131m\u0131ndan avantajl\u0131 bir \u00fclkedeyiz. Birka\u00e7 ya\u011fmurda e\u015fya ta\u015f\u0131ma korkusuyla balkonunuzu at\u0131l b\u0131rakmay\u0131n.\n\nTATSIZ B\u0130R DUVARI NE\u015eELEND\u0130RMEK \u0130\u00c7\u0130N HER DEM YE\u015e\u0130L KALAN HANIMEL\u0130\n\nFem G\u00fc\u00e7l\u00fct\u00fcrk, bitki uzman\u0131, YouTube kanal\u0131 Labofem\u2019in kurucusu\n\n\n\n\n\nBalkonda yeti\u015fen saks\u0131 bitkileri genellikle daha s\u0131k sulanmak ister. Saks\u0131lar\u0131n alt\u0131n\u0131n delik olmas\u0131 \u00f6nemli. B\u00f6ylece yatay ya\u011fan ya\u011fmurlarda dibine su birikmesi ve bu suyun k\u00f6kleri \u00e7\u00fcr\u00fctmesi \u00f6nlenir.\n\nSabah erken saatlerde ya da keskin g\u00fcne\u015f gittikten sonra bitkileri sulayabilirsiniz. B\u00f6ylece bitkiler g\u00fcn boyu suyu kullanabilir.\ufffd\n\nToprak saks\u0131lar suyu emer. Bu nedenle plastik, beton gibi emici olmayan saks\u0131lara k\u0131yasla daha s\u0131k sulama ister.\n\nBalkonda dev a\u011fa\u00e7lar hari\u00e7 hemen her \u015fey yeti\u015febilir. \u00d6nemli olan balkonun konumu, r\u00fczg\u00e2ra ve kuzey so\u011fu\u011funa a\u00e7\u0131kl\u0131\u011f\u0131... K\u0131\u015f d\u00f6nemindeki en d\u00fc\u015f\u00fck s\u0131cakl\u0131k, don ve kar miktar\u0131, balkonun g\u00fcne\u015f al\u0131\u015f zaman\u0131, s\u00fcresi ve geni\u015fli\u011fi de belirleyici.\n\nBitkileri g\u00fcne\u015f ya da g\u00f6lge sevenler olarak ay\u0131rmak do\u011fru olacakt\u0131r. Boylanan a\u011fa\u00e7\u00e7\u0131klar b\u00fcy\u00fcd\u00fck\u00e7e bir boy b\u00fcy\u00fck saks\u0131ya ge\u00e7irecek yerinizin olmas\u0131na dikkat etmelisiniz. En b\u00fcy\u00fck boya ula\u015ft\u0131\u011f\u0131nda da budanarak o boyda kalmas\u0131 sa\u011flanabilir.\n\nKumquat, zeytin, limon, kaymak a\u011fac\u0131 gibi meyvesi ya da \u00e7i\u00e7e\u011fi yenebilen a\u011fa\u00e7\u00e7\u0131klar yeti\u015ftirilebilir. Her dem ye\u015fil kalarak tats\u0131z bir duvar\u0131 ne\u015felendirebilen han\u0131meli, \u0130ngiliz sarma\u015f\u0131\u011f\u0131 se\u00e7ilebilir. So\u011fu\u011fa dayan\u0131kl\u0131 baz\u0131 yaseminler, bahar m\u00fcjdecisi mor salk\u0131m, katmerli ve mor, pembe, beyaz se\u00e7enekleriyle yaban asmas\u0131; mor, pembe, beyaz ve mavimsi \u00e7i\u00e7ek se\u00e7enekleriyle ars\u0131z kahkaha \u00e7i\u00e7e\u011fi de olabilir.\ufffd\n\n\n\n\u00c7it ama\u00e7l\u0131 olarak defne, leylandi, porsuk a\u011fac\u0131, kamelya se\u00e7ilebilir. Y\u0131ll\u0131k \u00e7i\u00e7eklilerden petunya veya \u00e7ok y\u0131ll\u0131k sardunyalar; \u015fakay\u0131k, g\u00fcne\u015f \u015fapkas\u0131, lavanta, k\u00fcpe \u00e7i\u00e7e\u011fi, cam g\u00fczeli ve gazanya g\u00f6ze ve g\u00f6nle ho\u015f gelenlerden...\n\nG\u00fcne\u015f alan balkonlarda kakt\u00fcsler ve sukulentler yeti\u015ftirilebilir. S\u0131cakl\u0131k 7-8 dereceye d\u00fc\u015ft\u00fc\u011f\u00fcnde i\u00e7eride ayd\u0131nl\u0131k bir k\u00f6\u015feye almal\u0131s\u0131n\u0131z.\n\nG\u00fcne\u015fli balkonlar i\u00e7in yasemin, sardunya, gazanya, zinya, sar\u0131 \u00e7al\u0131 papatyas\u0131, lavanta, \u015fefkat \u00e7i\u00e7e\u011fi; biraz daha g\u00f6lge alan balkonlar i\u00e7in \u0131t\u0131r, ortanca, k\u00fcpe \u00e7i\u00e7e\u011fi...\n\nSe\u00e7imlerde tonlar\u0131n birbirine uyumu, dokular\u0131n tezatl\u0131\u011f\u0131 da \u00f6nemli. Mesela iri ve geni\u015f yaprakl\u0131 bir t\u00fcr\u00fcn yan\u0131na daha ince yaprakl\u0131lar, dibine sarkan bir t\u00fcr veya alaca bir sarma\u015f\u0131k gibi doku, renk, koku ve form farklar\u0131 kullanmak ilgi \u00e7ekici olabilir.\n\nBALKONDAN VAZGE\u00c7MEN\u0130N YANLI\u015e KARAR OLDU\u011eU ANLA\u015eILDI\n\nYeditepe \u00dcniversitesi Sosyoloji B\u00f6l\u00fcm\u00fc Ba\u015fkan\u0131 Prof. Dr. G. Demet L\u00fck\u00fcsl\u00fc\n\nBalkon hem evin \u00f6zel alan\u0131n\u0131n s\u0131n\u0131rlar\u0131 i\u00e7inde olup hem de d\u0131\u015far\u0131ya a\u00e7\u0131lan, sadece \u2018hava\u2019 almaya de\u011fil d\u0131\u015far\u0131s\u0131yla etkile\u015fimde bulunmaya da imk\u00e2n sa\u011flayan bir alan. Bu sebeple kent sosyolojisi alan\u0131nda \u00e7al\u0131\u015fanlar i\u00e7in oldu\u011fu kadar benim gibi g\u00fcndelik hayat sosyolojisine kafa yormaya \u00e7al\u0131\u015fan sosyologlar a\u00e7\u0131s\u0131ndan da \u00f6nemli.\n\nDe\u011ferini evin d\u0131\u015f\u0131na \u00e7\u0131kamad\u0131\u011f\u0131m\u0131z zamanlarda daha iyi anlad\u0131\u011f\u0131m\u0131z bu alan baz\u0131 insanlar i\u00e7in elzem olmayan, vazge\u00e7ilebilecek bir aland\u0131. Balkonu kapat\u0131p d\u00f6rt mevsim kullan\u0131labilecek bir yer haline getirmeler, balkonu salonun ya da odalar\u0131n i\u00e7ine katma gibi pratikler g\u00f6r\u00fcl\u00fcr oldu. Kentsel d\u00f6n\u00fc\u015f\u00fcm projeleriyle beraber \u00f6zellikle evin metrekaresinin d\u00fc\u015fmesiyle ilk vazge\u00e7ilen alan balkonlar oldu. \u015eimdi bu karar\u0131n ne kadar yanl\u0131\u015f oldu\u011fu tart\u0131\u015f\u0131l\u0131yor. Karantina s\u00fcrecinde evden \u00e7\u0131k\u0131lmas\u0131 k\u0131s\u0131tland\u0131\u011f\u0131 i\u00e7in balkon \u00f6nem kazand\u0131.\n\nYEM VE SUYLA KU\u015eLARI DA \u00c7EKEB\u0130L\u0130RS\u0130N\u0130Z\n\nAli Bar\u0131\u015f \u00d6nd\u00fcl, mimar\n\n\n\n\n\nH\u00e2kim r\u00fczg\u00e2r ve g\u00fcne\u015f y\u00f6n\u00fcne g\u00f6re g\u00fcne\u015f k\u0131r\u0131c\u0131, jaluzi ya da a\u00e7\u0131l\u0131r-kapan\u0131r sistemler yard\u0131m\u0131yla bitkilerimizi balkon ya da teras\u0131m\u0131za yerle\u015ftirebiliriz.\n\nHer daim canl\u0131l\u0131k i\u00e7in sadece bahar de\u011fil sonbahar bitkilerine de yer verin.\n\nB\u00f6ceklere kar\u015f\u0131 \u015fifal\u0131 otlar\n\nEvin i\u00e7indeki tropikal esintiye sahip salon bitkilerinizi don tehlikesi ge\u00e7tikten sonra g\u00fcne\u015ften zarar g\u00f6rmeyecekleri \u015fekilde kademeli olarak balkona \u00e7\u0131karabilirsiniz.\n\nYerle\u015ftirdi\u011finiz yemlik ve su kaplar\u0131yla ku\u015flar\u0131 balkona \u00e7ekebilirsiniz.\n\nMis kokulu baharat ve \u015fifal\u0131 otlar\u0131 dengeli bir \u015fekilde di\u011fer bitkilerinizin aralar\u0131na yerle\u015ftirerek b\u00f6cek problemlerinizi azaltabilirsiniz.\n\nSu kayb\u0131n\u0131 azaltmak i\u00e7in saks\u0131lardaki deliklerden akan suyun birikebilece\u011fi tabaklar ya da tepsiler kullanabilirsiniz. B\u00f6ylece daha d\u00fczenli bitki k\u00fcmeleri olu\u015fturabilirsiniz. G\u00f6zenekli lav ta\u015flar\u0131 kullanarak saks\u0131lar\u0131n su i\u00e7erisine oturmas\u0131n\u0131 engeller, nem oran\u0131n\u0131 dengelemi\u015f olursunuz.\n\nTopra\u011f\u0131n u\u00e7u\u015fmas\u0131n\u0131 ve saks\u0131da yabanc\u0131 ot b\u00fcr\u00fcmesini azaltmak i\u00e7in toprak y\u00fczeyini kapat\u0131n.\n\nY\u0131kanabilir do\u011fal tekstil \u00fcr\u00fcnleriyle balkonunuzu dekore edin. G\u00fcne\u015ften koruyamayaca\u011f\u0131n\u0131z alanlarda a\u011farabilecek doku ve renkleri tercih etmeyin.\n\nKom\u015fulara da sayg\u0131l\u0131 olmak laz\u0131m\n\n\u015eiddetli r\u00fczg\u00e2rlarda saks\u0131lar\u0131n devrilmesini engellemek i\u00e7in j\u00fct ipi ya da plastik kelep\u00e7elerden yard\u0131m al\u0131n.\n\nKom\u015fular\u0131n\u0131z\u0131 rahats\u0131z etmemek i\u00e7in balkonunuzda yeti\u015ftirdi\u011finiz bitkilerin boylar\u0131n\u0131 kontrol edin. Kom\u015fular\u0131n\u0131z\u0131n g\u00f6r\u00fc\u015f alanlar\u0131n\u0131 engellemedi\u011finizden emin olun.\n\nKES\u0130NL\u0130KLE MUTLULUKLA B\u0130R \u0130LG\u0130S\u0130 VAR\n\nTu\u011f\u00e7e Is\u0131yel, psikoterapist-yazar\n\nBir balkona hayat vermenin ve oray\u0131 ya\u015fam alan\u0131n\u0131n bir par\u00e7as\u0131 olarak kabul etmenin de insan\u0131n kendisiyle ve d\u0131\u015f d\u00fcnyayla kurdu\u011fu ili\u015fkinin keyifli olu\u015fundan ileri geldi\u011fine inan\u0131yorum. Yani bana g\u00f6re balkonlar\u0131n kesinlikle mutlulukla bir ilgisi var. Balkon d\u0131\u015far\u0131yla ili\u015fki kurmam\u0131z\u0131 sa\u011flayan, i\u00e7eriden d\u0131\u015far\u0131ya a\u00e7\u0131lan \u00f6nemli bir ba\u011flant\u0131. D\u0131\u015far\u0131da olup biteni g\u00f6ren, d\u0131\u015far\u0131n\u0131n hallerini izleyen ancak m\u00fcdahale imk\u00e2n\u0131n\u0131n olduk\u00e7a k\u0131s\u0131tl\u0131 olmas\u0131ndan m\u00fctevellit g\u00f6rd\u00fcklerini biraz kendisine saklayan hatta s\u0131r tutabilen bir yerdir. Evin i\u00e7ini d\u0131\u015far\u0131n\u0131n g\u00fcr\u00fclt\u00fcs\u00fcnden, olas\u0131 darbelerinden koruyan bir yerdir.\n\nS\u00f6zgelimi d\u0131\u015far\u0131dan gelen herhangi bir etki evin i\u00e7ine ula\u015fmadan \u00f6nce balkona u\u011frar, balkondan ge\u00e7er ve belki evin i\u00e7ine bile ula\u015fmadan balkonda kal\u0131r. Balkon sayesinde evlerimiz daha \u00e7ok g\u00fcne\u015f al\u0131r. \u0130talya\u2019da insanlar\u0131n balkonlardan m\u00fczik yapt\u0131\u011f\u0131 ve bu sayede uzaktan da olsa sosyalle\u015ftikleri g\u00f6r\u00fcnt\u00fcler ne kadar etkileyiciydi. \u0130nsan\u0131n insana her daim ihtiyac\u0131 var. Sanat da ancak insanla, ili\u015fkiyle anlamlan\u0131yor. Sonu\u00e7ta herkes m\u00fczi\u011fini i\u00e7eride kendi kendine de yapabilirdi, muhtemelen yapm\u0131\u015ft\u0131r da ama onun yetmedi\u011fi yerde balkonlarda bulu\u015fuldu, m\u00fczik \u00f6tekine sunuldu. Balkonlara bu denli ihtiya\u00e7 duyabilece\u011fimiz mimarlar\u0131n, m\u00fcteahhitlerin ve elbette balkonsuz evleri tercih eden ya da etmek zorunda b\u0131rak\u0131lan ahalinin akl\u0131na belki de hi\u00e7 gelmezdi. Peki ya var olan balkonunu kapatanlara, oray\u0131 bir depo olarak kullananlara ne demeli? D\u00fcnya de\u011fi\u015fip d\u00f6n\u00fc\u015f\u00fcrken umar\u0131m mimari de bundan nasibini al\u0131r ve balkonlu evler hayat\u0131m\u0131za yeniden girer.",
    "keywords": [
        "bu",
        "evin",
        "da\u011f",
        "olur",
        "da",
        "daha",
        "i\u00e7in",
        "g\u00fcne\u015f",
        "ve",
        "bir",
        "ya",
        "alan",
        "bakarsan",
        "balkon",
        "bakmazsan"
    ],
    "meta_keywords": [
        "gazetehaberleri",
        "balkon",
        "bitki",
        "\u00e7i\u00e7ek"
    ],
    "publish_date": null,
    "summary": "DEKORE EDERSEN\u0130Z EN AZ \u0130K\u0130 MEVS\u0130M TADINI \u00c7IKARIRSINIZEda Demir, YouTube kanal\u0131 Daire\u2019nin yap\u0131mc\u0131s\u0131Balkonum k\u00fc\u00e7\u00fck demeyin, at\u0131l b\u0131rak\u0131p, depo olarak kulland\u0131\u011f\u0131n\u0131z o minik alan evdeki cennetiniz olabilir.\nKom\u015fu balkona \u00e7ok yak\u0131nsa ya da manzaraya veya ye\u015file bakm\u0131yorsa kendinize \u00f6zel alan yaratmak i\u00e7in paravanlardan yard\u0131m al\u0131n.\nBambu, has\u0131r veya ah\u015fap basit bir paravan d\u0131\u015far\u0131yla olan ba\u011f\u0131n\u0131z\u0131 kesip nefes alman\u0131z\u0131 sa\u011flayabilir.\nKapal\u0131 balkonunuzda mobilyalar\u0131, hal\u0131lar\u0131, e\u015fyalar\u0131 daha rahat kullanarak evin konforuyla d\u00f6\u015feyebilirsiniz.\n\u00dcstelik hal\u0131 sermek balkonunuzu daha b\u00fcy\u00fck g\u00f6sterecek.\nB\u00f6ylece hem i\u00e7 mekan s\u0131cakl\u0131\u011f\u0131nda olur hem de kolay temizlenir.\nBir di\u011fer se\u00e7enek de bambu kilimler... Temizli\u011fi kolay, g\u00f6r\u00fcnt\u00fcs\u00fc \u015f\u0131k ve pratik.\nRenkli polyester ve has\u0131r kar\u0131\u015f\u0131m\u0131 kilimler de balkonlara eklektik ve bohem bir stil kazand\u0131r\u0131yor.\nBu paletlerle \u00e7ok kolay balkon, bah\u00e7e mobilyas\u0131 yap\u0131labilir.\nY\u00fcksek ama eni dar raflar tercih edin ve saks\u0131larla doldurun.\nHafif ve ta\u015f\u0131nabilir e\u015fya...Evinizdekilere g\u00f6re nispeten k\u00fc\u00e7\u00fck, hafif ve ta\u015f\u0131nabilir sandalye ve masalar se\u00e7in.\nHem yerden kazan\u0131rs\u0131n\u0131z hem de ya\u011fmur durumunda i\u00e7eri ta\u015f\u0131mak kolayla\u015f\u0131r.\ufffdBalkonunuzu LED\u2019li \u0131\u015f\u0131klar ya da g\u00fcne\u015f enerjisiyle \u00e7al\u0131\u015fan lambalarla ayd\u0131nlatabilirsiniz.\nTATSIZ B\u0130R DUVARI NE\u015eELEND\u0130RMEK \u0130\u00c7\u0130N HER DEM YE\u015e\u0130L KALAN HANIMEL\u0130Fem G\u00fc\u00e7l\u00fct\u00fcrk, bitki uzman\u0131, YouTube kanal\u0131 Labofem\u2019in kurucusuBalkonda yeti\u015fen saks\u0131 bitkileri genellikle daha s\u0131k sulanmak ister.\nB\u00f6ylece yatay ya\u011fan ya\u011fmurlarda dibine su birikmesi ve bu suyun k\u00f6kleri \u00e7\u00fcr\u00fctmesi \u00f6nlenir.\nSabah erken saatlerde ya da keskin g\u00fcne\u015f gittikten sonra bitkileri sulayabilirsiniz.\nBu nedenle plastik, beton gibi emici olmayan saks\u0131lara k\u0131yasla daha s\u0131k sulama ister.\n\u00d6nemli olan balkonun konumu, r\u00fczg\u00e2ra ve kuzey so\u011fu\u011funa a\u00e7\u0131kl\u0131\u011f\u0131... K\u0131\u015f d\u00f6nemindeki en d\u00fc\u015f\u00fck s\u0131cakl\u0131k, don ve kar miktar\u0131, balkonun g\u00fcne\u015f al\u0131\u015f zaman\u0131, s\u00fcresi ve geni\u015fli\u011fi de belirleyici.\nBitkileri g\u00fcne\u015f ya da g\u00f6lge sevenler olarak ay\u0131rmak do\u011fru olacakt\u0131r.\nBoylanan a\u011fa\u00e7\u00e7\u0131klar b\u00fcy\u00fcd\u00fck\u00e7e bir boy b\u00fcy\u00fck saks\u0131ya ge\u00e7irecek yerinizin olmas\u0131na dikkat etmelisiniz.\nEn b\u00fcy\u00fck boya ula\u015ft\u0131\u011f\u0131nda da budanarak o boyda kalmas\u0131 sa\u011flanabilir.\nKumquat, zeytin, limon, kaymak a\u011fac\u0131 gibi meyvesi ya da \u00e7i\u00e7e\u011fi yenebilen a\u011fa\u00e7\u00e7\u0131klar yeti\u015ftirilebilir.\nHer dem ye\u015fil kalarak tats\u0131z bir duvar\u0131 ne\u015felendirebilen han\u0131meli, \u0130ngiliz sarma\u015f\u0131\u011f\u0131 se\u00e7ilebilir.\nY\u0131ll\u0131k \u00e7i\u00e7eklilerden petunya veya \u00e7ok y\u0131ll\u0131k sardunyalar; \u015fakay\u0131k, g\u00fcne\u015f \u015fapkas\u0131, lavanta, k\u00fcpe \u00e7i\u00e7e\u011fi, cam g\u00fczeli ve gazanya g\u00f6ze ve g\u00f6nle ho\u015f gelenlerden...G\u00fcne\u015f alan balkonlarda kakt\u00fcsler ve sukulentler yeti\u015ftirilebilir.\nG\u00fcne\u015fli balkonlar i\u00e7in yasemin, sardunya, gazanya, zinya, sar\u0131 \u00e7al\u0131 papatyas\u0131, lavanta, \u015fefkat \u00e7i\u00e7e\u011fi; biraz daha g\u00f6lge alan balkonlar i\u00e7in \u0131t\u0131r, ortanca, k\u00fcpe \u00e7i\u00e7e\u011fi...Se\u00e7imlerde tonlar\u0131n birbirine uyumu, dokular\u0131n tezatl\u0131\u011f\u0131 da \u00f6nemli.\nMesela iri ve geni\u015f yaprakl\u0131 bir t\u00fcr\u00fcn yan\u0131na daha ince yaprakl\u0131lar, dibine sarkan bir t\u00fcr veya alaca bir sarma\u015f\u0131k gibi doku, renk, koku ve form farklar\u0131 kullanmak ilgi \u00e7ekici olabilir.\nBALKONDAN VAZGE\u00c7MEN\u0130N YANLI\u015e KARAR OLDU\u011eU ANLA\u015eILDIYeditepe \u00dcniversitesi Sosyoloji B\u00f6l\u00fcm\u00fc Ba\u015fkan\u0131 Prof. Dr. G. Demet L\u00fck\u00fcsl\u00fcBalkon hem evin \u00f6zel alan\u0131n\u0131n s\u0131n\u0131rlar\u0131 i\u00e7inde olup hem de d\u0131\u015far\u0131ya a\u00e7\u0131lan, sadece \u2018hava\u2019 almaya de\u011fil d\u0131\u015far\u0131s\u0131yla etkile\u015fimde bulunmaya da imk\u00e2n sa\u011flayan bir alan.\nBu sebeple kent sosyolojisi alan\u0131nda \u00e7al\u0131\u015fanlar i\u00e7in oldu\u011fu kadar benim gibi g\u00fcndelik hayat sosyolojisine kafa yormaya \u00e7al\u0131\u015fan sosyologlar a\u00e7\u0131s\u0131ndan da \u00f6nemli.\nDe\u011ferini evin d\u0131\u015f\u0131na \u00e7\u0131kamad\u0131\u011f\u0131m\u0131z zamanlarda daha iyi anlad\u0131\u011f\u0131m\u0131z bu alan baz\u0131 insanlar i\u00e7in elzem olmayan, vazge\u00e7ilebilecek bir aland\u0131.\nBalkonu kapat\u0131p d\u00f6rt mevsim kullan\u0131labilecek bir yer haline getirmeler, balkonu salonun ya da odalar\u0131n i\u00e7ine katma gibi pratikler g\u00f6r\u00fcl\u00fcr oldu.\nKentsel d\u00f6n\u00fc\u015f\u00fcm projeleriyle beraber \u00f6zellikle evin metrekaresinin d\u00fc\u015fmesiyle ilk vazge\u00e7ilen alan balkonlar oldu.\nKarantina s\u00fcrecinde evden \u00e7\u0131k\u0131lmas\u0131 k\u0131s\u0131tland\u0131\u011f\u0131 i\u00e7in balkon \u00f6nem kazand\u0131.\nYEM VE SUYLA KU\u015eLARI DA \u00c7EKEB\u0130L\u0130RS\u0130N\u0130ZAli Bar\u0131\u015f \u00d6nd\u00fcl, mimarH\u00e2kim r\u00fczg\u00e2r ve g\u00fcne\u015f y\u00f6n\u00fcne g\u00f6re g\u00fcne\u015f k\u0131r\u0131c\u0131, jaluzi ya da a\u00e7\u0131l\u0131r-kapan\u0131r sistemler yard\u0131m\u0131yla bitkilerimizi balkon ya da teras\u0131m\u0131za yerle\u015ftirebiliriz.\nHer daim canl\u0131l\u0131k i\u00e7in sadece bahar de\u011fil sonbahar bitkilerine de yer verin.\nB\u00f6ceklere kar\u015f\u0131 \u015fifal\u0131 otlarEvin i\u00e7indeki tropikal esintiye sahip salon bitkilerinizi don tehlikesi ge\u00e7tikten sonra g\u00fcne\u015ften zarar g\u00f6rmeyecekleri \u015fekilde kademeli olarak balkona \u00e7\u0131karabilirsiniz.\nMis kokulu baharat ve \u015fifal\u0131 otlar\u0131 dengeli bir \u015fekilde di\u011fer bitkilerinizin aralar\u0131na yerle\u015ftirerek b\u00f6cek problemlerinizi azaltabilirsiniz.\nSu kayb\u0131n\u0131 azaltmak i\u00e7in saks\u0131lardaki deliklerden akan suyun birikebilece\u011fi tabaklar ya da tepsiler kullanabilirsiniz.\nG\u00f6zenekli lav ta\u015flar\u0131 kullanarak saks\u0131lar\u0131n su i\u00e7erisine oturmas\u0131n\u0131 engeller, nem oran\u0131n\u0131 dengelemi\u015f olursunuz.\nTopra\u011f\u0131n u\u00e7u\u015fmas\u0131n\u0131 ve saks\u0131da yabanc\u0131 ot b\u00fcr\u00fcmesini azaltmak i\u00e7in toprak y\u00fczeyini kapat\u0131n.\nKom\u015fulara da sayg\u0131l\u0131 olmak laz\u0131m\u015eiddetli r\u00fczg\u00e2rlarda saks\u0131lar\u0131n devrilmesini engellemek i\u00e7in j\u00fct ipi ya da plastik kelep\u00e7elerden yard\u0131m al\u0131n.\nKom\u015fular\u0131n\u0131z\u0131 rahats\u0131z etmemek i\u00e7in balkonunuzda yeti\u015ftirdi\u011finiz bitkilerin boylar\u0131n\u0131 kontrol edin.\nBalkon d\u0131\u015far\u0131yla ili\u015fki kurmam\u0131z\u0131 sa\u011flayan, i\u00e7eriden d\u0131\u015far\u0131ya a\u00e7\u0131lan \u00f6nemli bir ba\u011flant\u0131.\nD\u0131\u015far\u0131da olup biteni g\u00f6ren, d\u0131\u015far\u0131n\u0131n hallerini izleyen ancak m\u00fcdahale imk\u00e2n\u0131n\u0131n olduk\u00e7a k\u0131s\u0131tl\u0131 olmas\u0131ndan m\u00fctevellit g\u00f6rd\u00fcklerini biraz kendisine saklayan hatta s\u0131r tutabilen bir yerdir.\nEvin i\u00e7ini d\u0131\u015far\u0131n\u0131n g\u00fcr\u00fclt\u00fcs\u00fcnden, olas\u0131 darbelerinden koruyan bir yerdir.\nS\u00f6zgelimi d\u0131\u015far\u0131dan gelen herhangi bir etki evin i\u00e7ine ula\u015fmadan \u00f6nce balkona u\u011frar, balkondan ge\u00e7er ve belki evin i\u00e7ine bile ula\u015fmadan balkonda kal\u0131r.\nBalkon sayesinde evlerimiz daha \u00e7ok g\u00fcne\u015f al\u0131r.\n\u0130talya\u2019da insanlar\u0131n balkonlardan m\u00fczik yapt\u0131\u011f\u0131 ve bu sayede uzaktan da olsa sosyalle\u015ftikleri g\u00f6r\u00fcnt\u00fcler ne kadar etkileyiciydi.\nSonu\u00e7ta herkes m\u00fczi\u011fini i\u00e7eride kendi kendine de yapabilirdi, muhtemelen yapm\u0131\u015ft\u0131r da ama onun yetmedi\u011fi yerde balkonlarda bulu\u015fuldu, m\u00fczik \u00f6tekine sunuldu.\nBalkonlara bu denli ihtiya\u00e7 duyabilece\u011fimiz mimarlar\u0131n, m\u00fcteahhitlerin ve elbette balkonsuz evleri tercih eden ya da etmek zorunda b\u0131rak\u0131lan ahalinin akl\u0131na belki de hi\u00e7 gelmezdi.\nPeki ya var olan balkonunu kapatanlara, oray\u0131 bir depo olarak kullananlara ne demeli?\nD\u00fcnya de\u011fi\u015fip d\u00f6n\u00fc\u015f\u00fcrken umar\u0131m mimari de bundan nasibini al\u0131r ve balkonlu evler hayat\u0131m\u0131za yeniden girer.",
    "article_html": "",
    "meta_description": "Evin hem i\u00e7inde hem d\u0131\u015f\u0131nda olabildi\u011fimiz, rahat bir nefes alabildi\u011fimiz balkonlar\u0131n de\u011feri yeniden anla\u015f\u0131ld\u0131! Karantina g\u00fcnlerinde balkonlar bizlere \u2018d\u0131\u015far\u0131ya \u00e7\u0131kma\u2019 f\u0131rsat\u0131 sunuyor. Havam\u0131z\u0131 de\u011fi\u015ftiren balkonlar\u0131 nas\u0131l g\u00fczelle\u015ftirebiliriz? Eskisinden daha \u00e7ok vakit harcad\u0131\u011f\u0131m\u0131z bu alanlar\u0131 hangi mimari...",
    "meta_lang": "tr"
}