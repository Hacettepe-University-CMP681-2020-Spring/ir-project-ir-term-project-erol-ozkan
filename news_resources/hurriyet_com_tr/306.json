{
    "article_id": "e292d9df9b821f54e052fb3d045e27df.1590266067.9607074",
    "title": "K\u0131z\u0131m Marisa\u2019yla kalbimin tam ortas\u0131na s\u0131ms\u0131cak bir g\u00fcne\u015f do\u011fdu",
    "authors": [
        "Hakan Gence"
    ],
    "canonical_link": "https://www.hurriyet.com.tr/kelebek/hurriyet-pazar/kizim-marisayla-kalbimin-tam-ortasina-simsicak-bir-gunes-dogdu-41513758",
    "url": "http://hurriyet.com.tr/kelebek/hurriyet-pazar/kizim-marisayla-kalbimin-tam-ortasina-simsicak-bir-gunes-dogdu-41513758",
    "top_img": "https://i4.hurimg.com/i/hurriyet/75/0x0/5eb6d3c467b0a90d3818143f.jpg",
    "meta_img": "https://i4.hurimg.com/i/hurriyet/75/0x0/5eb6d3c467b0a90d3818143f.jpg",
    "movies": [],
    "text": "G\u00f6zlerinin derin mavili\u011fi insan\u0131 her defas\u0131nda b\u00fcy\u00fcl\u00fcyor. Hep tane tane ve ak\u0131c\u0131 konu\u015fuyor. Anne olduktan sonra ya\u015fad\u0131klar\u0131n\u0131, \u201cBir kad\u0131n olarak g\u00fcc\u00fcm\u00fc, potansiyelimi bana tekrar hat\u0131rlatt\u0131\u201d diye anlat\u0131yor. En son Kaan M\u00fcjdeci\u2019nin \u2018Iguana Tokyo\u2019 filminde rol alan Saadet I\u015f\u0131l Aksoy\u2019la Zoom uygulamas\u0131 \u00fczerinden foto\u011fraf \u00e7ekimi yapt\u0131k ve derin bir sohbete dald\u0131k. Bebe\u011finiz \u2018Marisa\u2019y\u0131 ilk kuca\u011f\u0131n\u0131za ald\u0131\u011f\u0131n\u0131zda ne hissettiniz?\n\nHayat\u0131m boyunca herkese ve her \u015feye kar\u015f\u0131 duydu\u011fum ve bug\u00fcn\u00fcme ta\u015f\u0131d\u0131\u011f\u0131m t\u00fcm sevginin toplam\u0131n\u0131 bir anda i\u00e7imde hissettim ve tam kalbimin ortas\u0131na o an s\u0131ms\u0131cak bir g\u00fcne\u015f do\u011fdu.\n\n\u2018Marisa\u2019 ad\u0131na nas\u0131l karar verdiniz?\n\nMarmaris benim ve e\u015fimin en mutlu oldu\u011fu yer. Hayat\u0131m\u0131zda kar\u015f\u0131l\u0131\u011f\u0131 olan bir isim ararken \u2018Marisa\u2019 kar\u015f\u0131m\u0131za \u00e7\u0131kt\u0131. Hem ses olarak Marmaris\u2019i an\u0131msatt\u0131 hem de anlam\u0131 \u2018denizden gelen\u2019 oldu\u011fu i\u00e7in \u00e7ok sevdik.\n\nSa\u011fl\u0131k \u00e7al\u0131\u015fanlar\u0131na ne kadar te\u015fekk\u00fcr etsek az\n\nAnneli\u011fin \u00fczerinizde nas\u0131l bir etkisi oldu?\n\nBir kad\u0131n olarak g\u00fcc\u00fcm\u00fc, potansiyelimi hat\u0131rlatt\u0131. Bir de son zamanlarda d\u00fcnyan\u0131n en k\u00f6t\u00fc insan\u0131n\u0131n bile bir zamanlar bebek oldu\u011funu d\u00fc\u015f\u00fcn\u00fcyorum. San\u0131r\u0131m \u015fefkatli taraf\u0131m \u00e7ok a\u011f\u0131r basmaya ba\u015flad\u0131.\n\nAmerikan sa\u011fl\u0131k sistemi \u00e7ok ele\u015ftiriliyor. Orada durum ve \u015fartlar nas\u0131l?\n\nABD, 350 milyon n\u00fcfuslu bir \u00fclke, haliyle burada say\u0131lar \u00e7ok y\u00fcksek. Sa\u011fl\u0131k sistemi d\u00fcnyan\u0131n hi\u00e7bir yerinde bu kadar k\u0131sa zamanda, bu kadar vakay\u0131 kar\u015f\u0131layabilecek kadar g\u00fc\u00e7l\u00fc de\u011fil. Bu noktada hem T\u00fcrkiye\u2019de hem de d\u00fcnyadaki t\u00fcm sa\u011fl\u0131k \u00e7al\u0131\u015fanlar\u0131na ne kadar te\u015fekk\u00fcr etsek az; kendi hayatlar\u0131n\u0131 hi\u00e7e sayarak bir mucize yarat\u0131yorlar.\n\nD\u00fcnyan\u0131n en g\u00fczel mahsur kalma hik\u00e2yesi...\n\nTam salg\u0131n ba\u015flad\u0131\u011f\u0131 zamanlarda do\u011fum yapt\u0131n\u0131z. Nas\u0131l bir d\u00f6nem ge\u00e7irdiniz?\n\nNeyse ki do\u011fum yapt\u0131\u011f\u0131mda durum bu halde de\u011fildi. Huzurlu bir \u015fekilde do\u011fum yapt\u0131m. Annem ve e\u015fim yan\u0131mdayd\u0131. Marisa\u2019n\u0131n ilk doktor kontrollerine rahatl\u0131kla gidip geldik. D\u0131\u015far\u0131 \u00e7\u0131kmama uyar\u0131s\u0131 verilmeden \u00f6nce, mart ba\u015f\u0131nda kendimizi karantinaya ald\u0131k. Sadece ge\u00e7enlerde Marisa\u2019n\u0131n ilk a\u015f\u0131lar\u0131 i\u00e7in bir zombi filmindeymi\u015fiz gibi haz\u0131rlan\u0131p doktorumuza gittik.\n\nS\u0131k s\u0131k annenizi g\u00f6rmek i\u00e7in T\u00fcrkiye\u2019ye geliyordunuz. O nerede \u015fimdi?\n\nBizimle, do\u011fum i\u00e7in gelmi\u015fti ve d\u00fcnyan\u0131n en g\u00fczel mahsur kalma hik\u00e2yesini ya\u015f\u0131yoruz hep birlikte.\n\nBebekle karantina nas\u0131l ge\u00e7iyor?\n\nKarantinay\u0131 birlikte ge\u00e7irmek i\u00e7in en iyi ikili bebek ve k\u00f6pek san\u0131r\u0131m ya da en az\u0131ndan bizim evimizde karantinay\u0131 g\u00fczel hale onlar getiriyor. Marisa hayat\u0131ma girdi\u011finden beri sanki beni \u00e7ok g\u00fcvende hissettiren bir a\u015fk hik\u00e2yesinin i\u00e7inde gibiyim. Onun hayata kar\u015f\u0131 nas\u0131l istekli oldu\u011funa, hayata tutunma arzusuna \u015fahit olduk\u00e7a ben de hayat\u0131m\u0131 ya\u015fama konusunda daha da hevesleniyorum.\n\nLohusal\u0131k ve karantina bir arada sizi nas\u0131l etkiledi?\n\nLohusa ve karantina birbirine kar\u0131\u015ft\u0131. \u0130lk bir ay anneli\u011fi \u00f6\u011frenmekle ge\u00e7ti. Marisa d\u00fcnyaya al\u0131\u015ft\u0131k\u00e7a, biz ona al\u0131\u015f\u0131p d\u00fczenimizi oturttuktan sonra yine kendimle ilgili aktiviteler yapma a\u015famas\u0131na geldim.\n\nEvdeki g\u00fcnlerinizde ne gibi aktiviteler yap\u0131yorsunuz?\n\nTelefon uygulamalar\u0131ndan evde d\u00fczenli spor ve yoga yap\u0131yorum. Karantinadan sonra \u00e7ekilmesi planlanan baz\u0131 projeler i\u00e7in deneme \u00e7ekimi talepleri geliyor; senaryo ve sahne \u00e7al\u0131\u015f\u0131yorum. Birka\u00e7 g\u00fcn \u00f6nce de ukulele \u00e7almay\u0131 \u00f6\u011frenmek i\u00e7in u\u011fra\u015fmaya ba\u015flad\u0131m.\n\nKendinize dair yeni ke\u015fifleriniz var m\u0131?\n\nBir kontrol delisi olarak biraz olsun hayata kendimi b\u0131rakabilmeyi \u00f6\u011freniyorum.\n\nFoto\u011fraf\u00e7\u0131 Jiyan K\u0131z\u0131lbo\u011fa, ABD\u2019deki Saadet I\u015f\u0131l Aksoy\u2019un foto\u011fraf \u00e7ekimini T\u00fcrkiye\u2019den ger\u00e7ekle\u015ftirdi.\n\nSanat bir s\u00fcredir tamamen k\u00e2r odakl\u0131 bir ara\u00e7 gibi...\n\nR\u00f6portaj\u0131n foto\u011fraf \u00e7ekimi internet \u00fczerinden, Zoom uygulamas\u0131yla yap\u0131ld\u0131. Nas\u0131l bir deneyimdi?\n\nDaha \u00f6nce yapt\u0131\u011f\u0131m hi\u00e7bir \u00e7ekime benzemiyordu. Foto\u011fraf\u00e7\u0131 Jiyan K\u0131z\u0131lbo\u011fa\u2019yla bir araya gelmeden, kar\u015f\u0131l\u0131kl\u0131 enerji al\u0131\u015fveri\u015fi olmadan \u00e7ekim yapmak biraz zordu. B\u00f6yle bir \u00e7ekime cesaret etti\u011fi i\u00e7in Jiyan\u2019\u0131 \u00e7ok takdir ettim. E\u015fimin de hakk\u0131n\u0131 vermeden edemeyece\u011fim. \u00c7ok yard\u0131mc\u0131 oldu.\n\nSizce vir\u00fcs\u00fcn sanata etkileri neler olur?\n\nBir s\u00fcredir sanat, doymak bilmeyen t\u00fcketim k\u00fclt\u00fcr\u00fcn\u00fc besleyen, tamamen k\u00e2r odakl\u0131 bir ara\u00e7 konumunda... Belki t\u00fcm sanat merkezlerinin, galerilerin, tiyatrolar\u0131n kapal\u0131 kalmas\u0131 ve evde \u00fcretim yapma \u00e7abas\u0131yla birlikte sanat\u00e7\u0131lar as\u0131l yola \u00e7\u0131k\u0131\u015f nedenlerini hat\u0131rlar. Ve daha \u00f6zg\u00fcn eserler ortaya \u00e7\u0131kar. Ya da tam tersine, ya\u015fanan bu maddi buhran sonras\u0131nda hi\u00e7 olmad\u0131\u011f\u0131 kadar para odakl\u0131 bir noktaya da gelebilir.\n\nA\u015fk\u0131n pe\u015finden gitmek ald\u0131\u011f\u0131m cesur kararlardan biriydi\n\nHep \u00f6l\u00e7\u00fcl\u00fc ve kontrol\u00fc elden b\u0131rakmayan bir duru\u015funuz var...\n\nEvet, kontroll\u00fcy\u00fcm ve en yak\u0131nlar\u0131m d\u0131\u015f\u0131ndakilere mesafeliyim; derinli\u011fi olmayan gereksiz samimiyeti de hi\u00e7 sevmem.\n\nAnneniz ve baban\u0131z emniyet mensubu ve iki abiniz var. \u00c7ocuklu\u011funuz s\u0131k\u0131, disiplin i\u00e7inde mi ge\u00e7ti?\n\n\u00d6yle \u00e7ok s\u0131k\u0131, disiplin i\u00e7inde b\u00fcy\u00fcmedim ama uyulmas\u0131 gereken kurallar vard\u0131. \u00d6zellikle babam i\u00e7in bir k\u0131z \u00e7ocu\u011fu olarak kendi ayaklar\u0131m\u0131n \u00fcst\u00fcnde durabilmeyi \u00f6\u011frenmem \u00f6nemliydi. Haliyle bir noktada kendi kanatlar\u0131mla u\u00e7mama hi\u00e7 m\u00fcdahale etmediler.\n\nAld\u0131\u011f\u0131n\u0131z en cesur karar neydi?\n\n\u00dcniversitede ba\u015flad\u0131\u011f\u0131m oyunculuk maceras\u0131na mesle\u011fim olarak devam etmek... 22 ya\u015f\u0131mda babam\u0131n verdi\u011fi har\u00e7l\u0131k ve biriktirdi\u011fim az\u0131c\u0131k parayla hi\u00e7 bilmedi\u011fim New York\u2019a oyunculuk e\u011fitimine gitmek... Pamir\u2019le tan\u0131\u015f\u0131r tan\u0131\u015fmaz hi\u00e7 d\u00fc\u015f\u00fcnmeden a\u015fk\u0131n pe\u015finden gitti\u011fimde kendimi \u00e7ok cesur hissetmi\u015ftim. Bir de \u0130stanbul\u2019daki evimizi, arkada d\u00f6necek yerimiz kalmas\u0131n, ileriye gidebilelim diye kapat\u0131p Pamir\u2019le hik\u00e2yemize Los Angeles\u2019ta devam etme karar\u0131m\u0131z...\n\nDAHA \u0130K\u0130 AY \u00d6NCE TANI\u015eMI\u015eIZ G\u0130B\u0130 B\u0130R HEYECAN VAR \u0130\u00c7\u0130MDE\n\nEvlilikle birlikte a\u015fk y\u0131llar i\u00e7inde nas\u0131l de\u011fi\u015fti?\n\nBence a\u015fk de\u011fi\u015fmiyor, bizim a\u015fka bak\u0131\u015f a\u00e7\u0131m\u0131z de\u011fi\u015fiyor.\n\nNe gibi?\n\n\u2018Sorumluluklar\u0131m\u0131z var; \u00e7ocuk oldu, faturalar \u00f6denecek\u2019 d\u00fc\u015f\u00fcnceleriyle onu ilk g\u00f6rd\u00fc\u011f\u00fcm\u00fczde ayaklar\u0131m\u0131z\u0131 yerden kesen his geri plana at\u0131l\u0131yor. Asl\u0131nda o his h\u00e2l\u00e2 orada ama biz de\u011filiz. Birlikte oldu\u011funuz anlar\u0131 ya\u015faman\u0131n de\u011ferini derinden hissetti\u011finizde zaman duruyor ve kendinizi tekrar a\u015fk\u0131n i\u00e7inde buluyorsunuz.\n\nPamir Bey\u2019e (K\u0131raner) duydu\u011funuz a\u015fk\u0131n sizdeki kar\u015f\u0131l\u0131\u011f\u0131 ne?\n\nGe\u00e7enlerde d\u00fc\u015f\u00fcnd\u00fcm, dokuz y\u0131ld\u0131r birlikteymi\u015fiz... \u0130\u00e7imde hem daha iki ay \u00f6nce tan\u0131\u015fm\u0131\u015f\u0131z gibi bir heyecan var hem de kendimi bildim bileli birlikteymi\u015fiz gibi tan\u0131d\u0131k bana. Saadet I\u015f\u0131l Aksoy ve Pamir K\u0131raner, Aral\u0131k 2014\u2019te evlendiler.\n\nT\u00dcRK\u0130YE\u2019DEK\u0130 F\u0130LM SEKT\u00d6R\u00dc H\u00c2L\u00c2 \u00c7OK DUYGUSAL\n\nBir\u00e7ok \u00f6d\u00fcl ald\u0131n\u0131z. Yurtd\u0131\u015f\u0131 projeleriniz oldu. \u2018Twice Born\u2019da Pen\u00e9lope Cruz ve Emile Hirsch\u2019le ana karakterlerden biriydiniz. Festival j\u00fcrisi oldunuz. Bu kadar\u0131n\u0131 hayal eder miydiniz?\n\nA\u00e7\u0131k\u00e7as\u0131 hayal ediyordum hatta daha da fazlas\u0131 var hayallerimin aras\u0131nda. Asl\u0131na bakarsan hayal ederken ya\u015fad\u0131\u011f\u0131m heyecan tecr\u00fcbe ederken ya\u015fad\u0131\u011f\u0131m heyecan ve mutluluk neredeyse ayn\u0131.\n\nABD\u2019ye yerle\u015fip bir ajansa girince yurtd\u0131\u015f\u0131 kariyeri rahat\u00e7a ilerleyebiliyor mu?\n\n\u0130yi bir ajansla ve menajerle \u00e7al\u0131\u015fmak bir anda olmuyor. S\u0131k\u0131 \u00e7al\u0131\u015fma, ona g\u00f6re proje se\u00e7imleri gerektiriyor. \u0130\u015f orada da bitmiyor. Herkesin kendini geli\u015ftirdi\u011fi bir ortamda d\u00fc\u015fseniz de aya\u011fa kalkman\u0131za yard\u0131m edecek, y\u00fcz\u00fcn\u00fcze kap\u0131lar kapansa dahi ba\u015fka kap\u0131lar\u0131 denemeni sa\u011flayacak cesaret ve motivasyon gerekiyor.\n\nLos Angeles ile T\u00fcrkiye aras\u0131nda sekt\u00f6r ad\u0131na nas\u0131l farklar var?\n\nLos Angeles\u2019taki rekabet ba\u015fka hi\u00e7bir yerde yok. Buradaki film sekt\u00f6r\u00fc \u00e7ok b\u00fcy\u00fck bir makine. New York bile daha farkl\u0131 buraya g\u00f6re. Bu a\u00e7\u0131dan T\u00fcrkiye\u2019deki film sekt\u00f6r\u00fc h\u00e2l\u00e2 \u00e7ok duygusal ve buran\u0131n makinele\u015fmi\u015f halinden \u00e7ok uzak.\n\nOyunculukta g\u00fczelli\u011fin faydas\u0131 ne kadar oldu?\n\nG\u00fcnl\u00fck hayatta, \u00f6rne\u011fin bir restoranda iyi bir masa kapma konusunda ne kadar faydas\u0131 oluyorsa bu meslekte de o kadar faydas\u0131 oldu. Fakat oturdu\u011funuz masa herkesle ayn\u0131 yeme\u011fi yedi\u011finiz ger\u00e7e\u011fini de\u011fi\u015ftirmiyor. Hayat\u0131n bir\u00e7ok alan\u0131nda da yine bu seviyede... Ancak hi\u00e7bir meslekte g\u00fczelli\u011fin uzun vadede benim hayalini kurdu\u011fum \u015fekilde bir ba\u015far\u0131 sa\u011flad\u0131\u011f\u0131n\u0131 d\u00fc\u015f\u00fcnm\u00fcyorum.",
    "keywords": [
        "\u00e7ok",
        "kadar",
        "bu",
        "marisayla",
        "var",
        "s\u0131ms\u0131cak",
        "k\u0131z\u0131m",
        "i\u00e7in",
        "tam",
        "kalbimin",
        "bir",
        "do\u011fdu",
        "ve",
        "ortas\u0131na",
        "nas\u0131l",
        "da",
        "g\u00fcne\u015f",
        "en"
    ],
    "meta_keywords": [
        "gazetehaberleri",
        "Saadet I\u015f\u0131l Aksoy",
        "Iguana Tokyo"
    ],
    "publish_date": null,
    "summary": "Anne olduktan sonra ya\u015fad\u0131klar\u0131n\u0131, \u201cBir kad\u0131n olarak g\u00fcc\u00fcm\u00fc, potansiyelimi bana tekrar hat\u0131rlatt\u0131\u201d diye anlat\u0131yor.\nEn son Kaan M\u00fcjdeci\u2019nin \u2018Iguana Tokyo\u2019 filminde rol alan Saadet I\u015f\u0131l Aksoy\u2019la Zoom uygulamas\u0131 \u00fczerinden foto\u011fraf \u00e7ekimi yapt\u0131k ve derin bir sohbete dald\u0131k.\nHayat\u0131m boyunca herkese ve her \u015feye kar\u015f\u0131 duydu\u011fum ve bug\u00fcn\u00fcme ta\u015f\u0131d\u0131\u011f\u0131m t\u00fcm sevginin toplam\u0131n\u0131 bir anda i\u00e7imde hissettim ve tam kalbimin ortas\u0131na o an s\u0131ms\u0131cak bir g\u00fcne\u015f do\u011fdu.\nMarmaris benim ve e\u015fimin en mutlu oldu\u011fu yer.\nHayat\u0131m\u0131zda kar\u015f\u0131l\u0131\u011f\u0131 olan bir isim ararken \u2018Marisa\u2019 kar\u015f\u0131m\u0131za \u00e7\u0131kt\u0131.\nHem ses olarak Marmaris\u2019i an\u0131msatt\u0131 hem de anlam\u0131 \u2018denizden gelen\u2019 oldu\u011fu i\u00e7in \u00e7ok sevdik.\nSa\u011fl\u0131k \u00e7al\u0131\u015fanlar\u0131na ne kadar te\u015fekk\u00fcr etsek azAnneli\u011fin \u00fczerinizde nas\u0131l bir etkisi oldu?\nBir kad\u0131n olarak g\u00fcc\u00fcm\u00fc, potansiyelimi hat\u0131rlatt\u0131.\nBir de son zamanlarda d\u00fcnyan\u0131n en k\u00f6t\u00fc insan\u0131n\u0131n bile bir zamanlar bebek oldu\u011funu d\u00fc\u015f\u00fcn\u00fcyorum.\nSan\u0131r\u0131m \u015fefkatli taraf\u0131m \u00e7ok a\u011f\u0131r basmaya ba\u015flad\u0131.\nOrada durum ve \u015fartlar nas\u0131l?\nABD, 350 milyon n\u00fcfuslu bir \u00fclke, haliyle burada say\u0131lar \u00e7ok y\u00fcksek.\nSa\u011fl\u0131k sistemi d\u00fcnyan\u0131n hi\u00e7bir yerinde bu kadar k\u0131sa zamanda, bu kadar vakay\u0131 kar\u015f\u0131layabilecek kadar g\u00fc\u00e7l\u00fc de\u011fil.\nBu noktada hem T\u00fcrkiye\u2019de hem de d\u00fcnyadaki t\u00fcm sa\u011fl\u0131k \u00e7al\u0131\u015fanlar\u0131na ne kadar te\u015fekk\u00fcr etsek az; kendi hayatlar\u0131n\u0131 hi\u00e7e sayarak bir mucize yarat\u0131yorlar.\nD\u00fcnyan\u0131n en g\u00fczel mahsur kalma hik\u00e2yesi...Tam salg\u0131n ba\u015flad\u0131\u011f\u0131 zamanlarda do\u011fum yapt\u0131n\u0131z.\nNas\u0131l bir d\u00f6nem ge\u00e7irdiniz?\nHuzurlu bir \u015fekilde do\u011fum yapt\u0131m.\nSadece ge\u00e7enlerde Marisa\u2019n\u0131n ilk a\u015f\u0131lar\u0131 i\u00e7in bir zombi filmindeymi\u015fiz gibi haz\u0131rlan\u0131p doktorumuza gittik.\nBizimle, do\u011fum i\u00e7in gelmi\u015fti ve d\u00fcnyan\u0131n en g\u00fczel mahsur kalma hik\u00e2yesini ya\u015f\u0131yoruz hep birlikte.\nKarantinay\u0131 birlikte ge\u00e7irmek i\u00e7in en iyi ikili bebek ve k\u00f6pek san\u0131r\u0131m ya da en az\u0131ndan bizim evimizde karantinay\u0131 g\u00fczel hale onlar getiriyor.\nMarisa hayat\u0131ma girdi\u011finden beri sanki beni \u00e7ok g\u00fcvende hissettiren bir a\u015fk hik\u00e2yesinin i\u00e7inde gibiyim.\nOnun hayata kar\u015f\u0131 nas\u0131l istekli oldu\u011funa, hayata tutunma arzusuna \u015fahit olduk\u00e7a ben de hayat\u0131m\u0131 ya\u015fama konusunda daha da hevesleniyorum.\nLohusal\u0131k ve karantina bir arada sizi nas\u0131l etkiledi?\n\u0130lk bir ay anneli\u011fi \u00f6\u011frenmekle ge\u00e7ti.\nMarisa d\u00fcnyaya al\u0131\u015ft\u0131k\u00e7a, biz ona al\u0131\u015f\u0131p d\u00fczenimizi oturttuktan sonra yine kendimle ilgili aktiviteler yapma a\u015famas\u0131na geldim.\nKarantinadan sonra \u00e7ekilmesi planlanan baz\u0131 projeler i\u00e7in deneme \u00e7ekimi talepleri geliyor; senaryo ve sahne \u00e7al\u0131\u015f\u0131yorum.\nBir kontrol delisi olarak biraz olsun hayata kendimi b\u0131rakabilmeyi \u00f6\u011freniyorum.\nSanat bir s\u00fcredir tamamen k\u00e2r odakl\u0131 bir ara\u00e7 gibi...R\u00f6portaj\u0131n foto\u011fraf \u00e7ekimi internet \u00fczerinden, Zoom uygulamas\u0131yla yap\u0131ld\u0131.\nNas\u0131l bir deneyimdi?\nFoto\u011fraf\u00e7\u0131 Jiyan K\u0131z\u0131lbo\u011fa\u2019yla bir araya gelmeden, kar\u015f\u0131l\u0131kl\u0131 enerji al\u0131\u015fveri\u015fi olmadan \u00e7ekim yapmak biraz zordu.\nB\u00f6yle bir \u00e7ekime cesaret etti\u011fi i\u00e7in Jiyan\u2019\u0131 \u00e7ok takdir ettim.\nBir s\u00fcredir sanat, doymak bilmeyen t\u00fcketim k\u00fclt\u00fcr\u00fcn\u00fc besleyen, tamamen k\u00e2r odakl\u0131 bir ara\u00e7 konumunda... Belki t\u00fcm sanat merkezlerinin, galerilerin, tiyatrolar\u0131n kapal\u0131 kalmas\u0131 ve evde \u00fcretim yapma \u00e7abas\u0131yla birlikte sanat\u00e7\u0131lar as\u0131l yola \u00e7\u0131k\u0131\u015f nedenlerini hat\u0131rlar.\nYa da tam tersine, ya\u015fanan bu maddi buhran sonras\u0131nda hi\u00e7 olmad\u0131\u011f\u0131 kadar para odakl\u0131 bir noktaya da gelebilir.\nA\u015fk\u0131n pe\u015finden gitmek ald\u0131\u011f\u0131m cesur kararlardan biriydiHep \u00f6l\u00e7\u00fcl\u00fc ve kontrol\u00fc elden b\u0131rakmayan bir duru\u015funuz var...Evet, kontroll\u00fcy\u00fcm ve en yak\u0131nlar\u0131m d\u0131\u015f\u0131ndakilere mesafeliyim; derinli\u011fi olmayan gereksiz samimiyeti de hi\u00e7 sevmem.\nAnneniz ve baban\u0131z emniyet mensubu ve iki abiniz var.\n\u00d6zellikle babam i\u00e7in bir k\u0131z \u00e7ocu\u011fu olarak kendi ayaklar\u0131m\u0131n \u00fcst\u00fcnde durabilmeyi \u00f6\u011frenmem \u00f6nemliydi.\nHaliyle bir noktada kendi kanatlar\u0131mla u\u00e7mama hi\u00e7 m\u00fcdahale etmediler.\n\u2018Sorumluluklar\u0131m\u0131z var; \u00e7ocuk oldu, faturalar \u00f6denecek\u2019 d\u00fc\u015f\u00fcnceleriyle onu ilk g\u00f6rd\u00fc\u011f\u00fcm\u00fczde ayaklar\u0131m\u0131z\u0131 yerden kesen his geri plana at\u0131l\u0131yor.\nBirlikte oldu\u011funuz anlar\u0131 ya\u015faman\u0131n de\u011ferini derinden hissetti\u011finizde zaman duruyor ve kendinizi tekrar a\u015fk\u0131n i\u00e7inde buluyorsunuz.\nGe\u00e7enlerde d\u00fc\u015f\u00fcnd\u00fcm, dokuz y\u0131ld\u0131r birlikteymi\u015fiz... \u0130\u00e7imde hem daha iki ay \u00f6nce tan\u0131\u015fm\u0131\u015f\u0131z gibi bir heyecan var hem de kendimi bildim bileli birlikteymi\u015fiz gibi tan\u0131d\u0131k bana.\nA\u00e7\u0131k\u00e7as\u0131 hayal ediyordum hatta daha da fazlas\u0131 var hayallerimin aras\u0131nda.\nAsl\u0131na bakarsan hayal ederken ya\u015fad\u0131\u011f\u0131m heyecan tecr\u00fcbe ederken ya\u015fad\u0131\u011f\u0131m heyecan ve mutluluk neredeyse ayn\u0131.\nABD\u2019ye yerle\u015fip bir ajansa girince yurtd\u0131\u015f\u0131 kariyeri rahat\u00e7a ilerleyebiliyor mu?\n\u0130yi bir ajansla ve menajerle \u00e7al\u0131\u015fmak bir anda olmuyor.\nHerkesin kendini geli\u015ftirdi\u011fi bir ortamda d\u00fc\u015fseniz de aya\u011fa kalkman\u0131za yard\u0131m edecek, y\u00fcz\u00fcn\u00fcze kap\u0131lar kapansa dahi ba\u015fka kap\u0131lar\u0131 denemeni sa\u011flayacak cesaret ve motivasyon gerekiyor.\nLos Angeles ile T\u00fcrkiye aras\u0131nda sekt\u00f6r ad\u0131na nas\u0131l farklar var?\nBuradaki film sekt\u00f6r\u00fc \u00e7ok b\u00fcy\u00fck bir makine.\nBu a\u00e7\u0131dan T\u00fcrkiye\u2019deki film sekt\u00f6r\u00fc h\u00e2l\u00e2 \u00e7ok duygusal ve buran\u0131n makinele\u015fmi\u015f halinden \u00e7ok uzak.\nG\u00fcnl\u00fck hayatta, \u00f6rne\u011fin bir restoranda iyi bir masa kapma konusunda ne kadar faydas\u0131 oluyorsa bu meslekte de o kadar faydas\u0131 oldu.\nHayat\u0131n bir\u00e7ok alan\u0131nda da yine bu seviyede... Ancak hi\u00e7bir meslekte g\u00fczelli\u011fin uzun vadede benim hayalini kurdu\u011fum \u015fekilde bir ba\u015far\u0131 sa\u011flad\u0131\u011f\u0131n\u0131 d\u00fc\u015f\u00fcnm\u00fcyorum.",
    "article_html": "",
    "meta_description": "Uzun zamand\u0131r T\u00fcrkiye-ABD hatt\u0131nda mekik dokuyor, s\u0131k s\u0131k \u00f6d\u00fcll\u00fc yap\u0131mlarda boy g\u00f6steriyordu Saadet I\u015f\u0131l Aksoy. Son zamanlardaysa anne olman\u0131n heyecan\u0131n\u0131 ve tela\u015f\u0131n\u0131 ya\u015f\u0131yor. K\u0131z\u0131n\u0131 kuca\u011f\u0131na ald\u0131\u011f\u0131 an\u0131 anlat\u0131rken se\u00e7ti\u011fi kelimeler mutlulu\u011funun ne kadar b\u00fcy\u00fck oldu\u011funu g\u00f6steriyor: \u201cHayat\u0131m boyunca duydu\u011fum t\u00fcm...",
    "meta_lang": "tr"
}