{
    "article_id": "1e26865a094c7aea93218ace37abf2d2.1590266192.648999",
    "title": "Manguel: Yazmadan ya\u015fayabilirim ama okumadan asla",
    "authors": [],
    "canonical_link": "https://www.hurriyet.com.tr/kitap-sanat/manguel-yazmadan-yasayabilirim-ama-okumadan-asla-41473350",
    "url": "http://hurriyet.com.tr/kitap-sanat/manguel-yazmadan-yasayabilirim-ama-okumadan-asla-41473350",
    "top_img": "https://i4.hurimg.com/i/hurriyet/75/0x0/5e745afb7152d80decf8559a.jpg",
    "meta_img": "https://i4.hurimg.com/i/hurriyet/75/0x0/5e745afb7152d80decf8559a.jpg",
    "movies": [],
    "text": "Kendinizi \u00f6ncelikle bir okur olarak m\u0131 yoksa bir yazar olarak m\u0131 tan\u0131ml\u0131yorsunuz?\n\nBen her zaman kendimi bir okuyucu olarak g\u00f6rd\u00fcm. Yaz\u0131lar\u0131m okumalar\u0131mdan kaynaklan\u0131yor, aynen r\u00fcyalar\u0131n uykudan kaynaklanmas\u0131 gibi. D\u00fc\u015f\u00fcnmek i\u00e7in kitaplar\u0131n d\u00fcnyas\u0131na girmenin, ba\u015fkalar\u0131n\u0131n hik\u00e2yelerini takip etmenin, s\u00f6zlerini \u00f6d\u00fcn\u00e7 alman\u0131n gerekli oldu\u011funu d\u00fc\u015f\u00fcn\u00fcyorum. Yazmak benim i\u00e7in ikincil bir eylem. Yazmadan ya\u015fayabilirim. Okumadan ya\u015fayamam.\n\n\u201c\u0130nsan ne okursa odur\u201d diyebiliriz. Sizin okuma \u00e7er\u00e7evenize bakt\u0131\u011f\u0131m\u0131zda epey geni\u015f bir perspektif kar\u015f\u0131l\u0131yor bizi. Bu geni\u015f \u00e7er\u00e7eveli okuma d\u00fcnyas\u0131n\u0131n ki\u015fili\u011finize katt\u0131klar\u0131 neler?\n\nKitaba ba\u011fl\u0131... Kipling\u2019in \u2018Kim\u2019ini okumak beni daha macerac\u0131 k\u0131l\u0131yor. N\u00e2z\u0131m Hikmet okumak ac\u0131 ve umudun bilincine varmam\u0131 sa\u011flarken Ha\u00e7l\u0131 Aziz John ise daha fiziksel ve ruhsal bir sevgiyi hissetmeme neden oluyor.\n\nEn az okuman\u0131n kendisi kadar, tarihiyle de ilgilisiniz. Buna sizi iten ne? Dahas\u0131 bu t\u00fcrden bir \u00e7aban\u0131n, literat\u00fcre nas\u0131l bir katk\u0131 sa\u011flad\u0131\u011f\u0131n\u0131 d\u00fc\u015f\u00fcn\u00fcyorsunuz?\n\nLisedeyken tarihte \u00e7ok k\u00f6t\u00fcyd\u00fcm. Hik\u00e2ye ve karakterler ilgimi \u00e7ekerdi ama tarihler ve isimler beni hi\u00e7 ilgilendirmiyordu. Ancak daha sonra kronolojinin hik\u00e2yeye yap\u0131sal bir omurga veya \u00e7er\u00e7eve verdi\u011fini, sadece bilin\u00e7li bir \u015fekilde kenarda b\u0131rak\u0131labilece\u011fini, aksi takdirde hik\u00e2ye \u00e7izgisinin d\u00fczensizle\u015fti\u011fini ve varsa duygusunun kayboldu\u011funu ke\u015ffettim. Tarih, kurguya ba\u015fka bir katman daha kazand\u0131r\u0131yor, ancak bunun \u00e7ok \u00f6nemli olmad\u0131\u011f\u0131n\u0131 hat\u0131rlamam\u0131z gerekir. B\u00fct\u00fcn edebi eserleri \u00e7a\u011fda\u015fm\u0131\u015f gibi okuyabiliriz; \u00f6rne\u011fin Truva Sava\u015f\u0131\u2019n\u0131 bug\u00fcn oluyor gibi d\u00fc\u015f\u00fcnebiliriz, ki oluyor da.\n\nHayat\u0131 kitaplarla ve edebiyatla alg\u0131lay\u0131p kendi d\u00fcnyan\u0131z\u0131 yarat\u0131yorsunuz. Sizin gibi biri i\u00e7in kurmaca nerede bitip ger\u00e7ek nerede ba\u015fl\u0131yor?\n\nKurgu ve ger\u00e7ek, ya\u015fam\u0131n deneyimleri hakk\u0131nda konu\u015fmak i\u00e7in edebiyata g\u00fcvenmeyenler taraf\u0131ndan yapay olarak ayr\u0131l\u0131r. Ama ba\u015fka yolu yok! Gulyabaniler ve tek boynuzlu atlar\u0131n ayn\u0131 anda hem var oldu\u011funu hem de olmad\u0131\u011f\u0131n\u0131 biliyoruz. Cocteau bunu a\u00e7\u0131k\u00e7a s\u00f6yledi: \u201cBen ger\u00e7e\u011fi s\u00f6yleyen bir yalan\u0131m.\u201d\n\nYeni kitab\u0131n\u0131z \u2018Efsanevi Yarat\u0131klar\u2019a ald\u0131\u011f\u0131n\u0131z kahramanlar sadece sizin ki\u015fisel tarihinizin de\u011fil, insanl\u0131\u011f\u0131n da ortak miras\u0131 art\u0131k, de\u011fil mi?\n\nKitab\u0131mdakiler benim efsanevi yarat\u0131klar\u0131m, ki\u015fisel se\u00e7imim. Her okuyucunun favorisi farkl\u0131 olacakt\u0131r. Ve zamanla bu bile de\u011fi\u015fir. \u00c7ocukken Sinbad ve Enid Blyton\u2019un Noddy\u2019sine hayrand\u0131m. Sinbad arkada\u015f\u0131m olarak kald\u0131 ancak Noddy\u2019nin yerini daha sonra bir\u00e7ok edebi arkada\u015f ald\u0131.\n\nTRUMP UNUTULUR DON K\u0130\u015eOT KALIR\n\nPeki, bir kurmaca kahraman ya da sizin kitab\u0131n\u0131zda toplad\u0131\u011f\u0131n\u0131z gibi kahramanlar, nas\u0131l oluyor da ger\u00e7ek bir tarihin par\u00e7as\u0131 haline gelebiliyor?\n\nOnlar tarihimizin ger\u00e7ek birer par\u00e7as\u0131. Pinokyo ve Don Ki\u015fot, Trump unutulduktan \u00e7ok sonra da kalacak.\n\nKurmaca karakterler kurgudan ibaret de\u011fildir demek istiyorsunuz asl\u0131nda kitapta. Peki kurgu ne?\n\n\u2018Sadece kurgu\u2019 diye bir \u015fey yoktur. Ger\u00e7ek olan kurgu ve yalan olan kurgu vard\u0131r. \u0130lkinden iyi edebiyat do\u011far. Ger\u00e7ekli\u011fin testi, okuyucunun zihnine ve kalbine nas\u0131l s\u00fcrt\u00fcnece\u011fidir.\n\nK\u0131rm\u0131z\u0131 Ba\u015fl\u0131kl\u0131 K\u0131z\u2019dan S\u00fcpermen\u2019e kadar, yani klasikten moderne yay\u0131l\u0131yor bak\u0131\u015f\u0131n\u0131z. Farkl\u0131 u\u00e7lar nas\u0131l ve ne ba\u011flamda bir araya geldi?\n\nHer \u015fey, okuyucunun kurgusal bir karakterle ne zaman ve nas\u0131l kar\u015f\u0131la\u015ft\u0131\u011f\u0131na, aralar\u0131nda bir k\u0131v\u0131lc\u0131m, i\u015fbirlik\u00e7i bir bak\u0131\u015f, bilgi\u00e7 bir g\u00fcl\u00fcmseme olup olmad\u0131\u011f\u0131na ba\u011fl\u0131d\u0131r. K\u0131rm\u0131z\u0131 Ba\u015fl\u0131kl\u0131 K\u0131z\u2019\u0131 \u00e7ocuklu\u011fumda, S\u00fcpermen\u2019i ise ergenli\u011fimde ke\u015ffettim. \u0130kisi de h\u00e2l\u00e2 benimle.\n\nAyn\u0131 \u00e7ok y\u00f6nl\u00fc bak\u0131\u015f\u0131 Do\u011fu ve Bat\u0131 aras\u0131nda da g\u00f6r\u00fcyoruz. Karag\u00f6z ile Hacivat da var kitab\u0131n\u0131zda, Robinson Crusoe da. Bu kahramanlar d\u00fcnyaya ve birbirlerine neler s\u00f6yl\u00fcyor?\n\nGer\u00e7ek co\u011frafyaya ba\u011fl\u0131 de\u011fildir. Bu karakterler i\u00e7inde bulundu\u011fumuz zamana ve d\u00fcnyaya hitap ediyor. Karag\u00f6z ve Hacivat bug\u00fcn herhangi bir \u00fclkedeki muhalif siyasi partiye mensupken; Robinson Crusoe, kolonile\u015fen \u00e7okuluslu \u015firketlerimizden birinin el\u00e7isi olabilir.\n\nKitapta en \u00e7ok dikkatimi \u00e7eken ve \u00f6nce bir espri olarak alg\u0131lad\u0131\u011f\u0131m kahraman M\u00f6sy\u00f6 Bovary oldu. \u00dcstelik kitaba onunla ba\u015fl\u0131yorsunuz. Neden b\u00f6yle bir tersten okumaya ihtiya\u00e7 duydunuz?\n\nOkuyucular, bir hik\u00c2yenin ba\u015fkahraman\u0131n\u0131n bir\u00e7ok kez belirlenmi\u015f olmad\u0131\u011f\u0131n\u0131 ke\u015ffederler. Annesinin bak\u0131\u015f a\u00e7\u0131s\u0131yla anlat\u0131lan bir Hamlet hikayesi ayn\u0131 hikaye de\u011fildir. M\u00f6sy\u00f6 Bovary, Emma\u2019n\u0131n hikayesi i\u00e7in elzemdir: o hem ba\u015flang\u0131\u00e7t\u0131r hem de son, o Emma\u2019n\u0131n trajedisinin zorunlu tan\u0131\u011f\u0131d\u0131r. Okuyucu -belki de bilin\u00e7sizce- kitapta Emma ile k\u0131yasland\u0131\u011f\u0131nda Charles\u2019la daha \u00e7ok seyahat eder.\n\nBu arada \u00e7izimlerinizi de g\u00f6r\u00fcyoruz kitapta... Bir ba\u015fka yetene\u011finiz daha m\u0131 ortaya \u00e7\u0131k\u0131yor yoksa?\n\nYetenekli bir ressam olan teyzem, her insan\u0131n \u00fc\u00e7 yetene\u011fe sahip olmas\u0131 gerekti\u011fine inan\u0131yordu: nas\u0131l geri \u00e7ekilece\u011fini, yazmay\u0131 ve bir enstr\u00fcman\u0131 \u00e7almay\u0131 bilmek. H\u00e2l\u00e2 bu \u00fc\u00e7\u00fcnc\u00fcs\u00fcn\u00fc \u00f6\u011frenmem gerekiyor.\n\nT\u00fcrkiye\u2019yle s\u0131k\u0131 ba\u011flar\u0131n\u0131z var. Okumalar\u0131n\u0131z\u0131 ve yaz\u0131n\u0131z\u0131 nas\u0131l etkiledi bu?\n\nTanp\u0131nar\u2019\u0131n ya\u015fad\u0131\u011f\u0131 be\u015f \u015fehri yeniden ziyaret ederek k\u00fc\u00e7\u00fck bir kitap yazd\u0131m. Ancak ben T\u00fcrkiye i\u00e7in bir yabanc\u0131y\u0131m ve yabanc\u0131 olarak sadece y\u00fczeysel \u015feyleri g\u00f6r\u00fcyorum. Ama bu \u00fclkeyi, erkek ve kad\u0131n\u0131n\u0131n ruhunun c\u00f6mertli\u011fini seviyorum. T\u00fcrkiye\u2019deyken, medeni bir yerde oldu\u011fumu hissediyorum.\n\nT\u00fcrk okurlar\u0131n\u0131za s\u00f6ylemek istedi\u011finiz bir \u015fey var m\u0131?\n\nFlaubert\u2019in s\u00f6z\u00fcn\u00fc tekrarlayay\u0131m: \u201cYa\u015famak i\u00e7in okuyun.\u201d\n\nEFSANEV\u0130 YARATIKLAR\n\nAlberto Manguel\n\n\u00c7eviren: Lale Akal\u0131n\n\nYap\u0131 Kredi Yay\u0131nlar\u0131, 2020\n\n192 sayfa, 22 TL.",
    "keywords": [
        "\u00e7ok",
        "bu",
        "asla",
        "daha",
        "yazmadan",
        "olarak",
        "i\u00e7in",
        "manguel",
        "ama",
        "bir",
        "ve",
        "nas\u0131l",
        "gibi",
        "da",
        "ya\u015fayabilirim",
        "okumadan"
    ],
    "meta_keywords": [
        "Alberto Manguel",
        "Efsanevi Yarat\u0131klar",
        "Naz\u0131m Hikmet"
    ],
    "publish_date": null,
    "summary": "Kendinizi \u00f6ncelikle bir okur olarak m\u0131 yoksa bir yazar olarak m\u0131 tan\u0131ml\u0131yorsunuz?\nBen her zaman kendimi bir okuyucu olarak g\u00f6rd\u00fcm.\nYaz\u0131lar\u0131m okumalar\u0131mdan kaynaklan\u0131yor, aynen r\u00fcyalar\u0131n uykudan kaynaklanmas\u0131 gibi.\nD\u00fc\u015f\u00fcnmek i\u00e7in kitaplar\u0131n d\u00fcnyas\u0131na girmenin, ba\u015fkalar\u0131n\u0131n hik\u00e2yelerini takip etmenin, s\u00f6zlerini \u00f6d\u00fcn\u00e7 alman\u0131n gerekli oldu\u011funu d\u00fc\u015f\u00fcn\u00fcyorum.\nYazmak benim i\u00e7in ikincil bir eylem.\nYazmadan ya\u015fayabilirim.\nOkumadan ya\u015fayamam.\nSizin okuma \u00e7er\u00e7evenize bakt\u0131\u011f\u0131m\u0131zda epey geni\u015f bir perspektif kar\u015f\u0131l\u0131yor bizi.\nBu geni\u015f \u00e7er\u00e7eveli okuma d\u00fcnyas\u0131n\u0131n ki\u015fili\u011finize katt\u0131klar\u0131 neler?\nKitaba ba\u011fl\u0131... Kipling\u2019in \u2018Kim\u2019ini okumak beni daha macerac\u0131 k\u0131l\u0131yor.\nN\u00e2z\u0131m Hikmet okumak ac\u0131 ve umudun bilincine varmam\u0131 sa\u011flarken Ha\u00e7l\u0131 Aziz John ise daha fiziksel ve ruhsal bir sevgiyi hissetmeme neden oluyor.\nEn az okuman\u0131n kendisi kadar, tarihiyle de ilgilisiniz.\nDahas\u0131 bu t\u00fcrden bir \u00e7aban\u0131n, literat\u00fcre nas\u0131l bir katk\u0131 sa\u011flad\u0131\u011f\u0131n\u0131 d\u00fc\u015f\u00fcn\u00fcyorsunuz?\nLisedeyken tarihte \u00e7ok k\u00f6t\u00fcyd\u00fcm.\nHik\u00e2ye ve karakterler ilgimi \u00e7ekerdi ama tarihler ve isimler beni hi\u00e7 ilgilendirmiyordu.\nAncak daha sonra kronolojinin hik\u00e2yeye yap\u0131sal bir omurga veya \u00e7er\u00e7eve verdi\u011fini, sadece bilin\u00e7li bir \u015fekilde kenarda b\u0131rak\u0131labilece\u011fini, aksi takdirde hik\u00e2ye \u00e7izgisinin d\u00fczensizle\u015fti\u011fini ve varsa duygusunun kayboldu\u011funu ke\u015ffettim.\nTarih, kurguya ba\u015fka bir katman daha kazand\u0131r\u0131yor, ancak bunun \u00e7ok \u00f6nemli olmad\u0131\u011f\u0131n\u0131 hat\u0131rlamam\u0131z gerekir.\nB\u00fct\u00fcn edebi eserleri \u00e7a\u011fda\u015fm\u0131\u015f gibi okuyabiliriz; \u00f6rne\u011fin Truva Sava\u015f\u0131\u2019n\u0131 bug\u00fcn oluyor gibi d\u00fc\u015f\u00fcnebiliriz, ki oluyor da.\nHayat\u0131 kitaplarla ve edebiyatla alg\u0131lay\u0131p kendi d\u00fcnyan\u0131z\u0131 yarat\u0131yorsunuz.\nSizin gibi biri i\u00e7in kurmaca nerede bitip ger\u00e7ek nerede ba\u015fl\u0131yor?\nKurgu ve ger\u00e7ek, ya\u015fam\u0131n deneyimleri hakk\u0131nda konu\u015fmak i\u00e7in edebiyata g\u00fcvenmeyenler taraf\u0131ndan yapay olarak ayr\u0131l\u0131r.\nGulyabaniler ve tek boynuzlu atlar\u0131n ayn\u0131 anda hem var oldu\u011funu hem de olmad\u0131\u011f\u0131n\u0131 biliyoruz.\nCocteau bunu a\u00e7\u0131k\u00e7a s\u00f6yledi: \u201cBen ger\u00e7e\u011fi s\u00f6yleyen bir yalan\u0131m.\u201dYeni kitab\u0131n\u0131z \u2018Efsanevi Yarat\u0131klar\u2019a ald\u0131\u011f\u0131n\u0131z kahramanlar sadece sizin ki\u015fisel tarihinizin de\u011fil, insanl\u0131\u011f\u0131n da ortak miras\u0131 art\u0131k, de\u011fil mi?\nVe zamanla bu bile de\u011fi\u015fir.\nSinbad arkada\u015f\u0131m olarak kald\u0131 ancak Noddy\u2019nin yerini daha sonra bir\u00e7ok edebi arkada\u015f ald\u0131.\nTRUMP UNUTULUR DON K\u0130\u015eOT KALIRPeki, bir kurmaca kahraman ya da sizin kitab\u0131n\u0131zda toplad\u0131\u011f\u0131n\u0131z gibi kahramanlar, nas\u0131l oluyor da ger\u00e7ek bir tarihin par\u00e7as\u0131 haline gelebiliyor?\nPinokyo ve Don Ki\u015fot, Trump unutulduktan \u00e7ok sonra da kalacak.\nGer\u00e7ek olan kurgu ve yalan olan kurgu vard\u0131r.\nGer\u00e7ekli\u011fin testi, okuyucunun zihnine ve kalbine nas\u0131l s\u00fcrt\u00fcnece\u011fidir.\nFarkl\u0131 u\u00e7lar nas\u0131l ve ne ba\u011flamda bir araya geldi?\nHer \u015fey, okuyucunun kurgusal bir karakterle ne zaman ve nas\u0131l kar\u015f\u0131la\u015ft\u0131\u011f\u0131na, aralar\u0131nda bir k\u0131v\u0131lc\u0131m, i\u015fbirlik\u00e7i bir bak\u0131\u015f, bilgi\u00e7 bir g\u00fcl\u00fcmseme olup olmad\u0131\u011f\u0131na ba\u011fl\u0131d\u0131r.\nAyn\u0131 \u00e7ok y\u00f6nl\u00fc bak\u0131\u015f\u0131 Do\u011fu ve Bat\u0131 aras\u0131nda da g\u00f6r\u00fcyoruz.\nKarag\u00f6z ile Hacivat da var kitab\u0131n\u0131zda, Robinson Crusoe da.\nBu kahramanlar d\u00fcnyaya ve birbirlerine neler s\u00f6yl\u00fcyor?\nBu karakterler i\u00e7inde bulundu\u011fumuz zamana ve d\u00fcnyaya hitap ediyor.\nKarag\u00f6z ve Hacivat bug\u00fcn herhangi bir \u00fclkedeki muhalif siyasi partiye mensupken; Robinson Crusoe, kolonile\u015fen \u00e7okuluslu \u015firketlerimizden birinin el\u00e7isi olabilir.\nKitapta en \u00e7ok dikkatimi \u00e7eken ve \u00f6nce bir espri olarak alg\u0131lad\u0131\u011f\u0131m kahraman M\u00f6sy\u00f6 Bovary oldu.\nOkuyucular, bir hik\u00c2yenin ba\u015fkahraman\u0131n\u0131n bir\u00e7ok kez belirlenmi\u015f olmad\u0131\u011f\u0131n\u0131 ke\u015ffederler.\nAnnesinin bak\u0131\u015f a\u00e7\u0131s\u0131yla anlat\u0131lan bir Hamlet hikayesi ayn\u0131 hikaye de\u011fildir.\nM\u00f6sy\u00f6 Bovary, Emma\u2019n\u0131n hikayesi i\u00e7in elzemdir: o hem ba\u015flang\u0131\u00e7t\u0131r hem de son, o Emma\u2019n\u0131n trajedisinin zorunlu tan\u0131\u011f\u0131d\u0131r.\nOkuyucu -belki de bilin\u00e7sizce- kitapta Emma ile k\u0131yasland\u0131\u011f\u0131nda Charles\u2019la daha \u00e7ok seyahat eder.\nBu arada \u00e7izimlerinizi de g\u00f6r\u00fcyoruz kitapta... Bir ba\u015fka yetene\u011finiz daha m\u0131 ortaya \u00e7\u0131k\u0131yor yoksa?\nYetenekli bir ressam olan teyzem, her insan\u0131n \u00fc\u00e7 yetene\u011fe sahip olmas\u0131 gerekti\u011fine inan\u0131yordu: nas\u0131l geri \u00e7ekilece\u011fini, yazmay\u0131 ve bir enstr\u00fcman\u0131 \u00e7almay\u0131 bilmek.\nOkumalar\u0131n\u0131z\u0131 ve yaz\u0131n\u0131z\u0131 nas\u0131l etkiledi bu?\nTanp\u0131nar\u2019\u0131n ya\u015fad\u0131\u011f\u0131 be\u015f \u015fehri yeniden ziyaret ederek k\u00fc\u00e7\u00fck bir kitap yazd\u0131m.\nAncak ben T\u00fcrkiye i\u00e7in bir yabanc\u0131y\u0131m ve yabanc\u0131 olarak sadece y\u00fczeysel \u015feyleri g\u00f6r\u00fcyorum.\nAma bu \u00fclkeyi, erkek ve kad\u0131n\u0131n\u0131n ruhunun c\u00f6mertli\u011fini seviyorum.\nT\u00fcrkiye\u2019deyken, medeni bir yerde oldu\u011fumu hissediyorum.\nT\u00fcrk okurlar\u0131n\u0131za s\u00f6ylemek istedi\u011finiz bir \u015fey var m\u0131?\nFlaubert\u2019in s\u00f6z\u00fcn\u00fc tekrarlayay\u0131m: \u201cYa\u015famak i\u00e7in okuyun.\u201dEFSANEV\u0130 YARATIKLARAlberto Manguel\u00c7eviren: Lale Akal\u0131nYap\u0131 Kredi Yay\u0131nlar\u0131, 2020192 sayfa, 22 TL.",
    "article_html": "",
    "meta_description": "Yeni kitab\u0131 \u2018Efsanevi Yarat\u0131klar\u2019da Drakula, K\u0131rm\u0131z\u0131 Ba\u015fl\u0131kl\u0131 K\u0131z, Karag\u00f6z ve Hacivat, Quasimodo gibi karakterlerin her \u00e7a\u011fda yeni \u015feyler s\u00f6ylemeyi nas\u0131l ba\u015fard\u0131klar\u0131n\u0131 anlatan \u2018kitap \u00e2\u015f\u0131\u011f\u0131\u2019 Alberto Manguel, \u201cKipling\u2019in \u2018Kim\u2019ini okumak beni daha macerac\u0131 k\u0131l\u0131yor, N\u00e2z\u0131m Hikmet okumak ac\u0131 ve umudun bilincine varmam\u0131...",
    "meta_lang": "tr"
}