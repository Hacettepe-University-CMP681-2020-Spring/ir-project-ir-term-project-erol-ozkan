{
    "article_id": "6252419f08a4c06881bb520252369a1e.1590266175.0283477",
    "title": "Sevdiklerinizi aray\u0131n, yeni al\u0131\u015fkanl\u0131klar geli\u015ftirin",
    "authors": [
        "\u0130pek \u0130zci\u0307"
    ],
    "canonical_link": "https://www.hurriyet.com.tr/kelebek/hurriyet-cumartesi/sevdiklerinizi-arayin-yeni-aliskanliklar-gelistirin-41512312",
    "url": "http://hurriyet.com.tr/kelebek/hurriyet-cumartesi/sevdiklerinizi-arayin-yeni-aliskanliklar-gelistirin-41512312",
    "top_img": "https://i4.hurimg.com/i/hurriyet/75/0x0/5eb450e10f254428c8404926.jpg",
    "meta_img": "https://i4.hurimg.com/i/hurriyet/75/0x0/5eb450e10f254428c8404926.jpg",
    "movies": [],
    "text": "1) Ruhunuzu da besleyin\n\nA\u011fz\u0131m\u0131zdan giren besinler kadar \u2018kula\u011f\u0131m\u0131zdan ve g\u00f6z\u00fcm\u00fczden\u2019 girenlere de dikkat etmemiz gerekiyor. S\u00fcrekli olumsuzluk ve umutsuzlukla beslenen beyin, umut ve fayda \u00fcretemez.\n\n2) Bedeninizi ihmal etmeyin Dijital teknolojiye gittik\u00e7e daha muhta\u00e7 oldu\u011fumuz ve s\u0131kl\u0131kla evlerimizde kald\u0131\u011f\u0131m\u0131z bu g\u00fcnlerde ve gelecekte bedenimizin hareket ihtiya\u00e7lar\u0131n\u0131 ihmal etmememiz gerek. Evde yap\u0131labilecek basit egzersizleri \u00f6\u011frenip her g\u00fcn 10-15 dakika ay\u0131rmak bile yeterli.\n\n3) Yeni bir u\u011fra\u015f edinin\n\nHayat de\u011fi\u015fti\u011finde eski al\u0131\u015fkanl\u0131klarla ya\u015fayamamak s\u0131k\u0131nt\u0131 kayna\u011f\u0131d\u0131r. Zihinsel bo\u015fluk yarat\u0131r. Tam da bu zamanda, belki y\u0131llard\u0131r yapmak isteyip de bir t\u00fcrl\u00fc ba\u015flayamad\u0131\u011f\u0131n\u0131z bir \u015feyi en az\u0131ndan denemeye ne dersiniz? Tam zaman\u0131. Tabii evde yap\u0131labilecekler \u00f6ncelikli olmal\u0131.\n\n4) Tan\u0131d\u0131klar\u0131n\u0131zla daha \u00e7ok g\u00f6r\u00fc\u015f\u00fcn\n\n\u0130leti\u015fim imk\u00e2nlar\u0131 bug\u00fcn her zamankinden fazla. Tan\u0131d\u0131klar\u0131n\u0131z\u0131, uzun zamand\u0131r sesini duymad\u0131klar\u0131n\u0131z\u0131 aray\u0131n. G\u00f6r\u00fcnt\u00fcl\u00fc g\u00f6r\u00fc\u015fmelerle programl\u0131 ziyaretler veya bulu\u015fmalar d\u00fczenleyin. Teknolojiyi birbirimizden ayr\u0131 kalma durumumuzun ilac\u0131na d\u00f6n\u00fc\u015ft\u00fcrebiliriz.\n\n5) Muhta\u00e7lar\u0131 g\u00f6zetin\n\nYak\u0131n\u0131n\u0131zda yard\u0131ma ihtiyac\u0131 olan birileri mutlaka vard\u0131r. \u00c7evrenize biraz daha iyi bak\u0131n. Bazen bu yard\u0131m bir selam ve tebess\u00fcm kadar kolay. Sadece muhta\u00e7 olana de\u011fil, size de \u00e7ok iyi gelecek. Hemen deneyin.\n\n6) Hayat\u0131 sadele\u015ftirin\n\nDaha d\u00fcn vazge\u00e7ilmez sand\u0131\u011f\u0131m\u0131z nice \u015feyin bir anda mazi oldu\u011fu bu ilgin\u00e7 deneyimden dersler \u00e7\u0131kar\u0131n. Bu derslerden hareketle hi\u00e7bir \u015feyin vazge\u00e7ilmez olmad\u0131\u011f\u0131n\u0131 kendinize bir daha hat\u0131rlat\u0131n.\n\n7) Eski al\u0131\u015fkanl\u0131klar\u0131 de\u011fi\u015ftirin\n\nBir daha hi\u00e7bir \u015feyin ayn\u0131 olmayaca\u011f\u0131 bir d\u00fcnyaya girdik. Zaten \u00f6yleydi ama art\u0131k bu \u00e7ok daha belirgin. Yeni y\u00f6ntemler ve al\u0131\u015fkanl\u0131klar geli\u015ftirmek i\u00e7in \u015fimdi tam zaman\u0131.\n\n8) Okuyun, sorun, konu\u015fun, ara\u015ft\u0131r\u0131n\n\nYa\u015fad\u0131\u011f\u0131m\u0131z s\u0131k\u0131nt\u0131lar\u0131n \u00e7o\u011fu zihinseldir ve i\u00e7inden \u00e7\u0131kamad\u0131\u011f\u0131m\u0131z sorunlar zihnimizin s\u0131n\u0131rlar\u0131n\u0131 g\u00f6sterir. Okuyun, sorun, konu\u015fun, ara\u015ft\u0131r\u0131n ve zihninizi i\u015fler halde tutun. O size \u00e7\u0131k\u0131\u015f\u0131 g\u00f6sterecektir.\n\n9) Ellerinizle bir \u015fey yap\u0131n\n\nEller beynimizin en \u00f6nemli uzant\u0131s\u0131, zihnimizin terc\u00fcmanlar\u0131... \u00d6zellikle \u2018serbest zaman\u2019lar\u0131n\u0131z\u0131 el sanatlar\u0131 gibi u\u011fra\u015flarla zenginle\u015ftirmek zihninizi g\u00fc\u00e7lendirecek.\n\n10) Kendinizle sohbet etmeyi \u00f6\u011frenin\n\n\u015eimdi, hep ihmal etti\u011fimiz en samimi dostumuza, yani kendimize ilgi g\u00f6stermek i\u00e7in g\u00fczel bir zaman. Art\u0131k eski g\u00fcr\u00fclt\u00fcler yok. Yeni g\u00fcr\u00fclt\u00fclerle hayat\u0131m\u0131z\u0131 doldurmadan evvel, \u015fu dinginlikte kendinize bolca hal hat\u0131r sorun ve kendinizle derin hasbihallere girin.\n\nKendinize ilgi g\u00f6stermek i\u00e7in daha iyi bir zaman bulamazs\u0131n\u0131z. Okuyun, dans etmeyi deneyin, eli\u015fi yap\u0131n.\n\n\n\nProf. Dr. Sinan Canan\n\n\n\n",
    "keywords": [
        "\u00e7ok",
        "aray\u0131n",
        "geli\u015ftirin",
        "bu",
        "\u015feyin",
        "yeni",
        "daha",
        "okuyun",
        "sevdiklerinizi",
        "al\u0131\u015fkanl\u0131klar",
        "ve",
        "bir",
        "tam",
        "sorun"
    ],
    "meta_keywords": [
        "gazetehaberleri",
        "Sinan Canan",
        "Dijital teknoloji"
    ],
    "publish_date": null,
    "summary": "1) Ruhunuzu da besleyinA\u011fz\u0131m\u0131zdan giren besinler kadar \u2018kula\u011f\u0131m\u0131zdan ve g\u00f6z\u00fcm\u00fczden\u2019 girenlere de dikkat etmemiz gerekiyor.\nS\u00fcrekli olumsuzluk ve umutsuzlukla beslenen beyin, umut ve fayda \u00fcretemez.\n2) Bedeninizi ihmal etmeyin Dijital teknolojiye gittik\u00e7e daha muhta\u00e7 oldu\u011fumuz ve s\u0131kl\u0131kla evlerimizde kald\u0131\u011f\u0131m\u0131z bu g\u00fcnlerde ve gelecekte bedenimizin hareket ihtiya\u00e7lar\u0131n\u0131 ihmal etmememiz gerek.\nEvde yap\u0131labilecek basit egzersizleri \u00f6\u011frenip her g\u00fcn 10-15 dakika ay\u0131rmak bile yeterli.\n3) Yeni bir u\u011fra\u015f edininHayat de\u011fi\u015fti\u011finde eski al\u0131\u015fkanl\u0131klarla ya\u015fayamamak s\u0131k\u0131nt\u0131 kayna\u011f\u0131d\u0131r.\nZihinsel bo\u015fluk yarat\u0131r.\nTam da bu zamanda, belki y\u0131llard\u0131r yapmak isteyip de bir t\u00fcrl\u00fc ba\u015flayamad\u0131\u011f\u0131n\u0131z bir \u015feyi en az\u0131ndan denemeye ne dersiniz?\nTam zaman\u0131.\nTabii evde yap\u0131labilecekler \u00f6ncelikli olmal\u0131.\n4) Tan\u0131d\u0131klar\u0131n\u0131zla daha \u00e7ok g\u00f6r\u00fc\u015f\u00fcn\u0130leti\u015fim imk\u00e2nlar\u0131 bug\u00fcn her zamankinden fazla.\nTan\u0131d\u0131klar\u0131n\u0131z\u0131, uzun zamand\u0131r sesini duymad\u0131klar\u0131n\u0131z\u0131 aray\u0131n.\nG\u00f6r\u00fcnt\u00fcl\u00fc g\u00f6r\u00fc\u015fmelerle programl\u0131 ziyaretler veya bulu\u015fmalar d\u00fczenleyin.\nTeknolojiyi birbirimizden ayr\u0131 kalma durumumuzun ilac\u0131na d\u00f6n\u00fc\u015ft\u00fcrebiliriz.\n5) Muhta\u00e7lar\u0131 g\u00f6zetinYak\u0131n\u0131n\u0131zda yard\u0131ma ihtiyac\u0131 olan birileri mutlaka vard\u0131r.\n\u00c7evrenize biraz daha iyi bak\u0131n.\nBazen bu yard\u0131m bir selam ve tebess\u00fcm kadar kolay.\nSadece muhta\u00e7 olana de\u011fil, size de \u00e7ok iyi gelecek.\nHemen deneyin.\n6) Hayat\u0131 sadele\u015ftirinDaha d\u00fcn vazge\u00e7ilmez sand\u0131\u011f\u0131m\u0131z nice \u015feyin bir anda mazi oldu\u011fu bu ilgin\u00e7 deneyimden dersler \u00e7\u0131kar\u0131n.\nBu derslerden hareketle hi\u00e7bir \u015feyin vazge\u00e7ilmez olmad\u0131\u011f\u0131n\u0131 kendinize bir daha hat\u0131rlat\u0131n.\n7) Eski al\u0131\u015fkanl\u0131klar\u0131 de\u011fi\u015ftirinBir daha hi\u00e7bir \u015feyin ayn\u0131 olmayaca\u011f\u0131 bir d\u00fcnyaya girdik.\nZaten \u00f6yleydi ama art\u0131k bu \u00e7ok daha belirgin.\nYeni y\u00f6ntemler ve al\u0131\u015fkanl\u0131klar geli\u015ftirmek i\u00e7in \u015fimdi tam zaman\u0131.\n8) Okuyun, sorun, konu\u015fun, ara\u015ft\u0131r\u0131nYa\u015fad\u0131\u011f\u0131m\u0131z s\u0131k\u0131nt\u0131lar\u0131n \u00e7o\u011fu zihinseldir ve i\u00e7inden \u00e7\u0131kamad\u0131\u011f\u0131m\u0131z sorunlar zihnimizin s\u0131n\u0131rlar\u0131n\u0131 g\u00f6sterir.\nOkuyun, sorun, konu\u015fun, ara\u015ft\u0131r\u0131n ve zihninizi i\u015fler halde tutun.\nO size \u00e7\u0131k\u0131\u015f\u0131 g\u00f6sterecektir.\n9) Ellerinizle bir \u015fey yap\u0131nEller beynimizin en \u00f6nemli uzant\u0131s\u0131, zihnimizin terc\u00fcmanlar\u0131... \u00d6zellikle \u2018serbest zaman\u2019lar\u0131n\u0131z\u0131 el sanatlar\u0131 gibi u\u011fra\u015flarla zenginle\u015ftirmek zihninizi g\u00fc\u00e7lendirecek.\n10) Kendinizle sohbet etmeyi \u00f6\u011frenin\u015eimdi, hep ihmal etti\u011fimiz en samimi dostumuza, yani kendimize ilgi g\u00f6stermek i\u00e7in g\u00fczel bir zaman.\nArt\u0131k eski g\u00fcr\u00fclt\u00fcler yok.\nYeni g\u00fcr\u00fclt\u00fclerle hayat\u0131m\u0131z\u0131 doldurmadan evvel, \u015fu dinginlikte kendinize bolca hal hat\u0131r sorun ve kendinizle derin hasbihallere girin.\nKendinize ilgi g\u00f6stermek i\u00e7in daha iyi bir zaman bulamazs\u0131n\u0131z.\nOkuyun, dans etmeyi deneyin, eli\u015fi yap\u0131n.\nProf. Dr. Sinan Canan",
    "article_html": "",
    "meta_description": "Hem ruh sa\u011fl\u0131\u011f\u0131m\u0131z\u0131 korumak hem de evde ge\u00e7irdi\u011fimiz zaman\u0131 g\u00fczelle\u015ftirecek u\u011fra\u015flar edinmek bug\u00fcnlerde \u00e7ok daha m\u00fchim. \u00dcsk\u00fcdar \u00dcniversitesi Psikoloji B\u00f6l\u00fcm\u00fc \u00f6\u011fretim \u00fcyesi Prof. Dr. Sinan Canan\u2019a dan\u0131\u015ft\u0131k, kendimizi daha iyi hissettirecek 10 \u00f6neri ald\u0131k.",
    "meta_lang": "tr"
}