{
    "article_id": "4c2aa84fbef30c2195723fb9b1d44992.1590266077.6252408",
    "title": "Evdeki ergenle iyi ge\u00e7inme k\u0131lavuzu",
    "authors": [],
    "canonical_link": "https://www.hurriyet.com.tr/kelebek/hurriyet-pazar/evdeki-ergenle-iyi-gecinme-kilavuzu-41497770",
    "url": "http://hurriyet.com.tr/kelebek/hurriyet-pazar/evdeki-ergenle-iyi-gecinme-kilavuzu-41497770",
    "top_img": "https://i4.hurimg.com/i/hurriyet/75/0x0/5e9ae92b67b0a91a3c0e72cb.jpg",
    "meta_img": "https://i4.hurimg.com/i/hurriyet/75/0x0/5e9ae92b67b0a91a3c0e72cb.jpg",
    "movies": [],
    "text": "Cemre Soysal-Uzman klinik psikolog\n\nTelefona g\u00f6m\u00fclen, banyo yapmak istemeyen gen\u00e7le inatla\u015fmay\u0131n\n\n20 ya\u015f alt\u0131 i\u00e7in soka\u011fa \u00e7\u0131kma k\u0131s\u0131tlamas\u0131 getirilince, aileler bir anda \u2018gen\u00e7\u2019 \u00e7ocuklar\u0131yla yeniden tan\u0131\u015ft\u0131. Ergenlik \u00e7a\u011f\u0131ndakilere yakla\u015f\u0131m\u0131m\u0131z nas\u0131l olmal\u0131?\n\nKarantinaya kadar herkesin bir d\u00fczeni vard\u0131, elbette gen\u00e7lerin de. Okulda, d\u0131\u015far\u0131da ve evde olmak \u00fczere farkl\u0131 yerlerde farkl\u0131 sosyalle\u015fme rutinleri oluyordu. \u00d6zellikle arkada\u015f \u00e7evresinin \u00e7ok \u00f6nem kazand\u0131\u011f\u0131 bu ya\u015flarda aniden evde anne-baba kurallar\u0131yla ve g\u00f6zetimiyle ya\u015famaya ba\u015flamak bekledikleri bir durum de\u011fildi.\n\nNe hissediyorlard\u0131r?\n\n\u015eu anda \u00f6zellikle sosyalle\u015fme anlam\u0131nda kendilerini k\u0131s\u0131tlanm\u0131\u015f hissediyor olabilirler. Bu a\u00e7\u0131\u011f\u0131 kapatmak i\u00e7in de her zamankinden fazla telefon, tablet, sosyal medya kullanabiliyorlar.\n\nDuygusal payla\u015f\u0131mlar\u0131 g\u00fc\u00e7lendirmenin yolu nelerden ge\u00e7iyor?\n\nNormal zamanda birlikte vakit ge\u00e7irme al\u0131\u015fkanl\u0131\u011f\u0131 zay\u0131f olan bir aile \u015fu d\u00f6nemde zorlanabilir. Gen\u00e7, ilgisini \u00e7ekecek bir film, sohbet ya da etkinlikle birlikte zaman ge\u00e7irmeye davet edilebilir. Bu s\u00fcrecin herkes i\u00e7in kolay olmad\u0131\u011f\u0131n\u0131 hat\u0131rlamak ve kar\u015f\u0131l\u0131kl\u0131 anlay\u0131\u015f, ailenin huzuru i\u00e7in olduk\u00e7a \u00f6nemli.\n\n\n\nEsnek olmakla s\u0131n\u0131rs\u0131zl\u0131k farkl\u0131\n\nEbeveynlerin a\u015f\u0131r\u0131 disiplinli ya da a\u015f\u0131r\u0131 rahat davranmas\u0131n\u0131n sonu\u00e7lar\u0131 ne olur?\n\nNormalde rahat davranan bir ebeveynin aniden \u00e7ok disiplinli davranmas\u0131 -ya da tam tersi- ili\u015fkilerin gerilmesine yol a\u00e7abilir. Her zamanki aile sistemini devam ettirmek ama bu d\u00f6nemin istisnalar\u0131na ayak uydurmak en i\u015flevsel y\u00f6ntem.\n\nNerelerde esneyebilir aileler?\n\n\u00d6rne\u011fin, normalden daha fazla teknolojik alet kullan\u0131m\u0131nda... Di\u011fer taraftan hayat ko\u015fturmacas\u0131 i\u00e7inde sofrada beraber yemek yeme al\u0131\u015fkanl\u0131\u011f\u0131n\u0131 oturtamam\u0131\u015f aileler bu d\u00f6nem i\u00e7in beraber yemek yeme saatlerine \u00f6zen g\u00f6sterebilirler.\n\n\u201cBiraz esneklik g\u00f6sterilebilir\u201d diyorsunuz ama diyelim okul zaman\u0131 en ge\u00e7 23.00\u2019te yatan bir gen\u00e7, gece 2.00\u2019de yatmak istiyorsa anne-baba ne yapmal\u0131?\n\nEsnek olmakla s\u0131n\u0131rs\u0131zl\u0131k aras\u0131nda fark olmal\u0131. Ev d\u00fczenimizde eski rutinlerimizden eser kalmazsa ortaya b\u00fcy\u00fck bir kaos \u00e7\u0131kar. Ak\u015fam yatma saatinin ayarlanmas\u0131n\u0131n pratik baz\u0131 sebepleri var.\n\nNe t\u00fcr sebepler bunlar?\n\nUykuyu tam almak, hormonlar\u0131n sal\u0131n\u0131m\u0131n\u0131n sa\u011fl\u0131kl\u0131 i\u015fledi\u011fi saatleri ka\u00e7\u0131rmamak, ertesi g\u00fcne zinde uyanmak/haz\u0131r olmak gibi. Bu ihtiya\u00e7lar ortadan kalkmad\u0131\u011f\u0131na g\u00f6re uykuya ge\u00e7i\u015f saatinin \u00f6nemi de korunmal\u0131. Belki bir saat kadar esnetebiliriz. Gece yar\u0131s\u0131ndan \u00e7ok sonraya sarkan uyku saatleriyse gencin hem beden sa\u011fl\u0131\u011f\u0131n\u0131 hem de \u00f6\u011frenme kapasitesini olumsuz etkiler. Gece yar\u0131s\u0131n\u0131 ge\u00e7memeli.\n\nSanal de\u011fil, \u00fc\u00e7 boyutlu aktivite\n\nBirlikte nas\u0131l rahatlayabiliriz? Hem bedensel hem fiziksel olarak \u00f6nerileriniz neler?\n\nErgenler hem bili\u015fsel hem de fiziksel olarak bir yeti\u015fkinle bir\u00e7ok i\u015fi beraber yapabilecek donan\u0131ma sahiptir. Bu durum ailenin bu g\u00fcnleri ge\u00e7irmesinde b\u00fcy\u00fck bir avantaj. Birlikte yap\u0131lacak etkinlikleri d\u00fc\u015f\u00fcn\u00fcrken mutlaka ekran d\u0131\u015f\u0131 se\u00e7enekler \u00fczerinde durulmal\u0131 \u00e7\u00fcnk\u00fc bu s\u00fcre\u00e7te herkesin en ihtiyac\u0131 olan \u015fey ger\u00e7ek, \u00fc\u00e7 boyutlu aktivitelerin s\u0131kl\u0131\u011f\u0131n\u0131 artt\u0131rmak.\n\n\u00c7o\u011funlukla erkek \u00e7ocuklar\u0131n banyo ve ki\u015fisel bak\u0131m konular\u0131na kar\u015f\u0131 bir mesafesi olabiliyor. \u0130nada binen durumlarda nas\u0131l tav\u0131r sergilemeli?\n\nTemizli\u011fin kendimize kar\u015f\u0131 sorumlulu\u011fumuz oldu\u011fu konusunda uyar\u0131labilir. Gencin kendisinin de uygulayabilece\u011fi bir rutine sokmay\u0131 denemeli. \u00d6rne\u011fin iki g\u00fcnde bir gibi. Ayr\u0131ca gen\u00e7 i\u00e7in hangi zaman diliminde banyoya girmenin daha \u2018az \u00fc\u015fenilecek\u2019 bir i\u015f oldu\u011funu bulmak da i\u015fe yarar. G\u00fcne ba\u015flarken du\u015f almak genelde daha iyi bir se\u00e7enektir.\n\nS\u0131nav stresi ya\u015fayan \u00e7ocuklara aksayan okul s\u00fcreciyle ilgili nas\u0131l mesaj vermeli?\n\nBir\u00e7ok \u00f6\u011frenci hem okul sorumluluklar\u0131n\u0131 hem de s\u0131nava haz\u0131rlanma s\u00fcrecini y\u00f6netmekte zorluklar ya\u015f\u0131yordu. Bu d\u00f6nemin onlar i\u00e7in bir f\u0131rsat oldu\u011fu \u00fczerinde durulabilir. G\u00fcnlerini iyi programlad\u0131klar\u0131 takdirde \u00e7al\u0131\u015fmak i\u00e7in bol bol zamanlar\u0131 oldu\u011fu hat\u0131rlat\u0131labilir.\n\n\u00d6rne\u011fin, ne diyebiliriz?\n\nD\u0131\u015far\u0131 \u00e7\u0131kma, gezme gibi \u00e7eldiricileri de ortadan kalkt\u0131\u011f\u0131na g\u00f6re bu s\u00fcre\u00e7 zorunlu bir kamp gibi g\u00f6r\u00fclebilir. Eksik konular\u0131 tamamlamas\u0131 ve daha fazla soru \u00e7\u00f6zmeye odaklanmas\u0131 tavsiye edilebilir. Ayr\u0131ca \u015fimdi rahatl\u0131kla dinlenmeye zaman ay\u0131rabilecekleri s\u00f6ylenebilir.\n\n\u0130ki taraf i\u00e7in de stresi azaltacak birka\u00e7 \u00f6neri...\n\n-Normalde yapmaya zaman bulunamayan (ekmek yapmak, b\u00f6rek a\u00e7mak gibi) i\u015fleri denemenin tam zaman\u0131. Beraber dans etmek, basit egzersizler yapmak da fiziksel iyilik halini korumak i\u00e7in uygulanabilecek y\u00f6ntemler aras\u0131nda.\n\n-\u0130nternet s\u00fcresini azaltmak ve ileti\u015fiminizi artt\u0131rmak i\u00e7in haftan\u0131n birka\u00e7 g\u00fcn\u00fc, teknolojik hi\u00e7bir aletin olmad\u0131\u011f\u0131 bir ortamda sohbet etmeyi deneyin. \u00c7ocuklar\u0131n kayg\u0131lar\u0131n\u0131 azaltmak i\u00e7in \u00f6zellikle nefes egzersizleri i\u015fe yarayabilir.\n\n-Resim, m\u00fczik gibi faaliyetler g\u00fcnl\u00fck programa al\u0131nabilir.\n\n-\u00c7ocu\u011funuza korkular\u0131n\u0131 aktaraca\u011f\u0131 bir g\u00fcnl\u00fck tutmas\u0131n\u0131 \u00f6nerebilirsiniz. Bazen sadece endi\u015feleri yaz\u0131p \u00e7\u00f6pe atmak bile \u00e7ok faydal\u0131 olabiliyor.\n\n-\u00c7ocu\u011funuzla konu\u015fun. Toplumumuzda bu, biraz ihmal ediliyor. Ergenler ya\u015flar\u0131 gere\u011fi kendilerini ifade etmek istemeyebilirler. Kendi korkular\u0131n\u0131z\u0131 payla\u015f\u0131p onu da konu\u015fma konusunda cesaretlendirebilirsiniz.\n\n-Gelece\u011fe endi\u015feyle bakmak yerine birlikte g\u00fczel hayaller kurmay\u0131 deneyin.\n\n-Bu durumun ge\u00e7ici oldu\u011funu mutlaka vurgulay\u0131n.\n\n\n\n\n\n\n\nDo\u00e7. Dr. Serhat Nas\u0131ro\u011flu-Akdeniz \u00dcniversitesi T\u0131p Fak\u00fcltesi \u00c7ocuk ve Ergen Psikiyatri Anabilim Dal\u0131\n\nA\u015f\u0131r\u0131 disiplin kadar a\u015f\u0131r\u0131 \u00f6zg\u00fcrl\u00fck de bir sorun\n\nEbeveynler ergen \u00e7ocuklar\u0131na nas\u0131l yakla\u015fmal\u0131?\n\nPolikliniklere ba\u015fvuran ailelerde \u00e7ocuklar ve ergenler, kendileriyle ilgili sorunlar\u0131n\u0131 anlat\u0131rken anne-babalar\u0131n \u00e7ok farkl\u0131 \u015feylerden bahsetti\u011fini g\u00f6r\u00fcr\u00fcz. Bu, aile i\u00e7i ileti\u015fimde sorun oldu\u011funu g\u00f6sterir. Belki de art\u0131k bu soka\u011fa \u00e7\u0131kma yasa\u011f\u0131n\u0131 f\u0131rsata \u00e7evirip aradaki ileti\u015fimi artt\u0131rmaya \u00e7abalamam\u0131z gerekiyordur.\n\nHi\u00e7bir \u015feyi umursamaz hallerini ne yapmak gerek?\n\nBu d\u00f6nemle ilgili \u00f6zellikle \u00fczerinde durmam\u0131z gereken bir konu da bu. Ergenlerin ya\u015f d\u00f6nemlerinin getirdi\u011fi yenilmezlik ve \u2018Bana bir \u015fey olmaz\u2019 yan\u0131lsamas\u0131na kap\u0131lmalar\u0131... Koronavir\u00fcsten korunma kurallar\u0131na uymama, sosyal izolasyona dikkat etmeme davran\u0131\u015flar\u0131 sergileyebilirler. Yine bu d\u00f6nemde ergenlerde, baz\u0131 ruhsal sorunlar\u0131n daha s\u0131k g\u00f6r\u00fclebilece\u011finden endi\u015fe ediyoruz. Depresif bozukluk, kayg\u0131 bozukluklar\u0131, travma sonras\u0131 stres bozuklu\u011fu, kendine zarar verici davran\u0131\u015flar ve madde kullan\u0131m bozukluklar\u0131nda (\u00f6zellikle de sigara, alkol kullan\u0131m\u0131) art\u0131\u015flar olabilir.\n\nBu gibi durumlarda ergene kar\u015f\u0131 nas\u0131l davran\u0131lmal\u0131, ne yap\u0131lmal\u0131?\n\nAni davran\u0131\u015f de\u011fi\u015fikliklerinin oldu\u011fu durumlarda internet \u00fczerinden terapi hizmeti verebilecek bir kuruma ba\u015fvurmak uygun olur. \u015eu anda Sa\u011fl\u0131k Bakanl\u0131\u011f\u0131 taraf\u0131ndan psiko-e\u011fitim d\u00fczeyinde bile olsa \u00fccretsiz terapi hizmeti sa\u011flan\u0131yor.\n\nAileler ne t\u00fcr hatalar yap\u0131yor?\n\nOnlar\u0131 gere\u011finden fazla ele\u015ftiriyor, yaln\u0131z kalma ihtiya\u00e7lar\u0131na sayg\u0131 duymuyor, \u00f6fkeli davranabiliyoruz. Ancak ebeveynler b\u00fcy\u00fck hatalar d\u0131\u015f\u0131nda anlay\u0131\u015fl\u0131 olmak zorundalar.\n\n\n\nRuh sa\u011fl\u0131\u011f\u0131 da hijyen kadar \u00f6nemli\n\nAnlay\u0131\u015f\u0131n s\u0131n\u0131r\u0131 ne olmal\u0131 peki?\n\nHer konuda oldu\u011fu gibi burada da bir denge olmal\u0131. A\u015f\u0131r\u0131 disipline edilmeye \u00e7al\u0131\u015fan \u00e7ocuklarda birtak\u0131m ruhsal sorunlar olu\u015fabiliyor. Ki\u015filik geli\u015fimleri bozulabiliyor. A\u015f\u0131r\u0131 disiplin kadar a\u015f\u0131r\u0131 \u00f6zg\u00fcrl\u00fck de s\u0131k\u0131nt\u0131l\u0131. Asl\u0131nda dengeli bir otorite bir barda\u011f\u0131n i\u00e7indeki suyun bardak taraf\u0131ndan korunmas\u0131na benzetilebilir. E\u011fer ergen bu korumay\u0131 aileden alamazsa, kendisine s\u0131n\u0131r koyacak bir ya\u015f\u0131t\u0131ndan ya da daha tehlikeli olan ya\u015f\u00e7a b\u00fcy\u00fck ba\u015fka birinden alma yoluna gidebilir.\n\nBu s\u00fcre\u00e7te hem bedensel hem fiziksel olarak dikkat edilecekler konusunda \u00f6nerileriniz var m\u0131?\n\nBelirsizlik i\u00e7eren a\u015f\u0131r\u0131 kayg\u0131 verici durumlarda beynimiz kortizol seviyesini y\u00fckseltiyor. Bu da inflamasyon i\u00e7in gerekli olan di\u011fer baz\u0131 maddelerle birlikte vir\u00fcs\u00fcn \u00e7o\u011falma kabiliyetini ve akci\u011ferlere verdi\u011fi zarar\u0131 artt\u0131rabiliyor. O nedenle vir\u00fcsten korunmak i\u00e7in el y\u0131kamak ve sosyal mesafe kadar \u00f6nemli bir unsur da ruh sa\u011fl\u0131\u011f\u0131m\u0131z\u0131 korumak. En iyi aktivitelerden biri de fiziksel egzersiz. Bunu yapmak i\u00e7in mutlaka d\u0131\u015far\u0131 \u00e7\u0131kman\u0131z da gerekmiyor.\n\nTeknoloji kullan\u0131m\u0131n\u0131 nas\u0131l s\u0131n\u0131rlar\u0131z?\n\nBize yap\u0131lan internet ba\u011f\u0131ml\u0131l\u0131\u011f\u0131 ba\u015fvurular\u0131nda b\u00fcy\u00fck bir art\u0131\u015f var. Ba\u011f\u0131ml\u0131k riski g\u00f6z \u00f6n\u00fcnde bulundurulmal\u0131 ama egzersizi te\u015fvik eden baz\u0131 video oyunlar\u0131 en az\u0131ndan bu s\u00fcre\u00e7te kullan\u0131labilir. S\u00fcre g\u00fcnde iki saatle s\u0131n\u0131rland\u0131r\u0131lmal\u0131. Hangi oyunlar\u0131 oynad\u0131\u011f\u0131 da takip edilmeli. \u015eiddet i\u00e7eren oyunlar, \u015fiddet e\u011filimlerini artt\u0131rabiliyor.\n\nBunun \u00fczerine bir de s\u0131nav kayg\u0131s\u0131 ya\u015fayan \u00e7ocuklar var...\n\nYa\u015fad\u0131\u011f\u0131m\u0131z b\u00fct\u00fcn belirsizlikler \u00e7ocuklar\u0131n stres d\u00fczeyini artt\u0131r\u0131yor. Kayg\u0131 azalt\u0131c\u0131 \u00f6nerileri uygularken ona olan sevginizin s\u0131navdan ba\u011f\u0131ms\u0131z oldu\u011funu da s\u0131k s\u0131k hat\u0131rlat\u0131n.\n\n\n\n\n\n\n\nDuygu \u00c7atalta\u015f S\u0131p\u00e7\u0131ko\u011flu-Pedagog / Psikolojik dan\u0131\u015fman\n\nHer ya\u015ftan \u00f6\u011frenci evinde, karantinada. Anne-babalar\u0131n tutum ve davran\u0131\u015flar\u0131 \u015fimdi \u00e7ok \u00f6nemli; \u00e7ocuklar\u0131yla nas\u0131l zaman ge\u00e7irecekleri konusunda zorlan\u0131yorlar. Okul\u00f6ncesi ve okul \u00e7a\u011f\u0131ndaki \u00e7ocuklar i\u00e7in oyun ve etkinlik \u00f6nerileri bol bol yap\u0131labilirken ergenler s\u00f6z konusu oldu\u011funda bu \u00f6neriler pek de ge\u00e7erli de\u011fil. \u00dcstelik onlar gerek beyin gerekse duygusal geli\u015fimlerinin sonucu olarak anne-babalar\u0131yla zaman ge\u00e7irme konusunda pek de hevesli olmuyorlar. Vir\u00fcs\u00fcn, gen\u00e7leri fazla etkilemedi\u011fi s\u00f6ylemini ciddiye alarak d\u0131\u015far\u0131 \u00e7\u0131kma ve hijyen konular\u0131n\u0131n \u00f6nemini kavramakta da zorlanabiliyorlar.\n\nG\u00fcnl\u00fck rutin olu\u015ftursun\n\nAnne-babalar\u0131n g\u00fcnl\u00fck rutin olu\u015fturma ve bunu koruma konusunda destek olmas\u0131 gerekli. Bunu yaparken her zaman oldu\u011fu gibi sakin, sab\u0131rl\u0131 ve anlay\u0131\u015fl\u0131 olarak kurallar\u0131 birlikte olu\u015fturmak, \u00f6zellikle yemek saati gibi zamanlarda bir arada olmay\u0131 sa\u011flamak, evdeki ortak ya\u015fama kat\u0131l\u0131mlar\u0131 konusunda te\u015fvik etmek, yasaklay\u0131c\u0131 ve bask\u0131c\u0131 olmadan nedenleri ve sonu\u00e7lar\u0131 konu\u015farak sorunlar\u0131 \u00e7\u00f6zmek ileti\u015fimi kuvvetlendirir.\n\nBu d\u00f6nem, yeni bir \u015feylerin \u00f6\u011frenilmesi ve \u00fcretilmesi a\u00e7\u0131s\u0131ndan iyi bir f\u0131rsat olarak de\u011ferlendirilmeli. Ekran kullan\u0131m\u0131n\u0131n sadece oyundan ve sosyal medyadan ibaret olmad\u0131\u011f\u0131, yeni bir dil ya da program \u00f6\u011frenmek, proje \u00fcretmek gibi alanlarda da kendilerini geli\u015ftirebilecekleri konusunda te\u015fvik edebilirsiniz.\n\nS\u0131nava girecek \u00f6\u011frenciler durumdan daha \u00e7ok etkilendi ama Milli E\u011fitim\u2019den yap\u0131lan a\u00e7\u0131klamalar kayg\u0131lar\u0131n\u0131 bir nebze azaltm\u0131\u015f olmal\u0131. Karantina d\u00f6nemini s\u0131nava \u00e7al\u0131\u015fma f\u0131rsat\u0131 olarak de\u011ferlendirmelerini \u00f6nerebilirsiniz. Buna ra\u011fmen yo\u011fun kayg\u0131 ya\u015famas\u0131 durumunda bir ruh sa\u011fl\u0131\u011f\u0131 uzman\u0131ndan destek al\u0131n.",
    "keywords": [
        "\u00e7ok",
        "iyi",
        "bu",
        "konusunda",
        "ergenle",
        "nas\u0131l",
        "i\u00e7in",
        "hem",
        "ve",
        "bir",
        "da",
        "gibi",
        "evdeki",
        "ge\u00e7inme",
        "k\u0131lavuzu"
    ],
    "meta_keywords": [
        "ergen",
        "evdekal",
        "Corona vir\u00fcs\u00fc"
    ],
    "publish_date": null,
    "summary": "Cemre Soysal-Uzman klinik psikologTelefona g\u00f6m\u00fclen, banyo yapmak istemeyen gen\u00e7le inatla\u015fmay\u0131n20 ya\u015f alt\u0131 i\u00e7in soka\u011fa \u00e7\u0131kma k\u0131s\u0131tlamas\u0131 getirilince, aileler bir anda \u2018gen\u00e7\u2019 \u00e7ocuklar\u0131yla yeniden tan\u0131\u015ft\u0131.\n\u00d6zellikle arkada\u015f \u00e7evresinin \u00e7ok \u00f6nem kazand\u0131\u011f\u0131 bu ya\u015flarda aniden evde anne-baba kurallar\u0131yla ve g\u00f6zetimiyle ya\u015famaya ba\u015flamak bekledikleri bir durum de\u011fildi.\nBu a\u00e7\u0131\u011f\u0131 kapatmak i\u00e7in de her zamankinden fazla telefon, tablet, sosyal medya kullanabiliyorlar.\nNormal zamanda birlikte vakit ge\u00e7irme al\u0131\u015fkanl\u0131\u011f\u0131 zay\u0131f olan bir aile \u015fu d\u00f6nemde zorlanabilir.\nGen\u00e7, ilgisini \u00e7ekecek bir film, sohbet ya da etkinlikle birlikte zaman ge\u00e7irmeye davet edilebilir.\nBu s\u00fcrecin herkes i\u00e7in kolay olmad\u0131\u011f\u0131n\u0131 hat\u0131rlamak ve kar\u015f\u0131l\u0131kl\u0131 anlay\u0131\u015f, ailenin huzuru i\u00e7in olduk\u00e7a \u00f6nemli.\nEsnek olmakla s\u0131n\u0131rs\u0131zl\u0131k farkl\u0131Ebeveynlerin a\u015f\u0131r\u0131 disiplinli ya da a\u015f\u0131r\u0131 rahat davranmas\u0131n\u0131n sonu\u00e7lar\u0131 ne olur?\nNormalde rahat davranan bir ebeveynin aniden \u00e7ok disiplinli davranmas\u0131 -ya da tam tersi- ili\u015fkilerin gerilmesine yol a\u00e7abilir.\nHer zamanki aile sistemini devam ettirmek ama bu d\u00f6nemin istisnalar\u0131na ayak uydurmak en i\u015flevsel y\u00f6ntem.\n\u00d6rne\u011fin, normalden daha fazla teknolojik alet kullan\u0131m\u0131nda... Di\u011fer taraftan hayat ko\u015fturmacas\u0131 i\u00e7inde sofrada beraber yemek yeme al\u0131\u015fkanl\u0131\u011f\u0131n\u0131 oturtamam\u0131\u015f aileler bu d\u00f6nem i\u00e7in beraber yemek yeme saatlerine \u00f6zen g\u00f6sterebilirler.\n\u201cBiraz esneklik g\u00f6sterilebilir\u201d diyorsunuz ama diyelim okul zaman\u0131 en ge\u00e7 23.00\u2019te yatan bir gen\u00e7, gece 2.00\u2019de yatmak istiyorsa anne-baba ne yapmal\u0131?\nUykuyu tam almak, hormonlar\u0131n sal\u0131n\u0131m\u0131n\u0131n sa\u011fl\u0131kl\u0131 i\u015fledi\u011fi saatleri ka\u00e7\u0131rmamak, ertesi g\u00fcne zinde uyanmak/haz\u0131r olmak gibi.\nGece yar\u0131s\u0131ndan \u00e7ok sonraya sarkan uyku saatleriyse gencin hem beden sa\u011fl\u0131\u011f\u0131n\u0131 hem de \u00f6\u011frenme kapasitesini olumsuz etkiler.\nHem bedensel hem fiziksel olarak \u00f6nerileriniz neler?\nErgenler hem bili\u015fsel hem de fiziksel olarak bir yeti\u015fkinle bir\u00e7ok i\u015fi beraber yapabilecek donan\u0131ma sahiptir.\nBu durum ailenin bu g\u00fcnleri ge\u00e7irmesinde b\u00fcy\u00fck bir avantaj.\nBirlikte yap\u0131lacak etkinlikleri d\u00fc\u015f\u00fcn\u00fcrken mutlaka ekran d\u0131\u015f\u0131 se\u00e7enekler \u00fczerinde durulmal\u0131 \u00e7\u00fcnk\u00fc bu s\u00fcre\u00e7te herkesin en ihtiyac\u0131 olan \u015fey ger\u00e7ek, \u00fc\u00e7 boyutlu aktivitelerin s\u0131kl\u0131\u011f\u0131n\u0131 artt\u0131rmak.\n\u00c7o\u011funlukla erkek \u00e7ocuklar\u0131n banyo ve ki\u015fisel bak\u0131m konular\u0131na kar\u015f\u0131 bir mesafesi olabiliyor.\n\u00d6rne\u011fin iki g\u00fcnde bir gibi.\nAyr\u0131ca gen\u00e7 i\u00e7in hangi zaman diliminde banyoya girmenin daha \u2018az \u00fc\u015fenilecek\u2019 bir i\u015f oldu\u011funu bulmak da i\u015fe yarar.\nG\u00fcne ba\u015flarken du\u015f almak genelde daha iyi bir se\u00e7enektir.\nBir\u00e7ok \u00f6\u011frenci hem okul sorumluluklar\u0131n\u0131 hem de s\u0131nava haz\u0131rlanma s\u00fcrecini y\u00f6netmekte zorluklar ya\u015f\u0131yordu.\nBu d\u00f6nemin onlar i\u00e7in bir f\u0131rsat oldu\u011fu \u00fczerinde durulabilir.\nG\u00fcnlerini iyi programlad\u0131klar\u0131 takdirde \u00e7al\u0131\u015fmak i\u00e7in bol bol zamanlar\u0131 oldu\u011fu hat\u0131rlat\u0131labilir.\nD\u0131\u015far\u0131 \u00e7\u0131kma, gezme gibi \u00e7eldiricileri de ortadan kalkt\u0131\u011f\u0131na g\u00f6re bu s\u00fcre\u00e7 zorunlu bir kamp gibi g\u00f6r\u00fclebilir.\n\u0130ki taraf i\u00e7in de stresi azaltacak birka\u00e7 \u00f6neri...-Normalde yapmaya zaman bulunamayan (ekmek yapmak, b\u00f6rek a\u00e7mak gibi) i\u015fleri denemenin tam zaman\u0131.\nBeraber dans etmek, basit egzersizler yapmak da fiziksel iyilik halini korumak i\u00e7in uygulanabilecek y\u00f6ntemler aras\u0131nda.\n-\u0130nternet s\u00fcresini azaltmak ve ileti\u015fiminizi artt\u0131rmak i\u00e7in haftan\u0131n birka\u00e7 g\u00fcn\u00fc, teknolojik hi\u00e7bir aletin olmad\u0131\u011f\u0131 bir ortamda sohbet etmeyi deneyin.\nKendi korkular\u0131n\u0131z\u0131 payla\u015f\u0131p onu da konu\u015fma konusunda cesaretlendirebilirsiniz.\nDr. Serhat Nas\u0131ro\u011flu-Akdeniz \u00dcniversitesi T\u0131p Fak\u00fcltesi \u00c7ocuk ve Ergen Psikiyatri Anabilim Dal\u0131A\u015f\u0131r\u0131 disiplin kadar a\u015f\u0131r\u0131 \u00f6zg\u00fcrl\u00fck de bir sorunEbeveynler ergen \u00e7ocuklar\u0131na nas\u0131l yakla\u015fmal\u0131?\nPolikliniklere ba\u015fvuran ailelerde \u00e7ocuklar ve ergenler, kendileriyle ilgili sorunlar\u0131n\u0131 anlat\u0131rken anne-babalar\u0131n \u00e7ok farkl\u0131 \u015feylerden bahsetti\u011fini g\u00f6r\u00fcr\u00fcz.\nBu d\u00f6nemle ilgili \u00f6zellikle \u00fczerinde durmam\u0131z gereken bir konu da bu.\nErgenlerin ya\u015f d\u00f6nemlerinin getirdi\u011fi yenilmezlik ve \u2018Bana bir \u015fey olmaz\u2019 yan\u0131lsamas\u0131na kap\u0131lmalar\u0131... Koronavir\u00fcsten korunma kurallar\u0131na uymama, sosyal izolasyona dikkat etmeme davran\u0131\u015flar\u0131 sergileyebilirler.\nDepresif bozukluk, kayg\u0131 bozukluklar\u0131, travma sonras\u0131 stres bozuklu\u011fu, kendine zarar verici davran\u0131\u015flar ve madde kullan\u0131m bozukluklar\u0131nda (\u00f6zellikle de sigara, alkol kullan\u0131m\u0131) art\u0131\u015flar olabilir.\nBu gibi durumlarda ergene kar\u015f\u0131 nas\u0131l davran\u0131lmal\u0131, ne yap\u0131lmal\u0131?\nHer konuda oldu\u011fu gibi burada da bir denge olmal\u0131.\nAsl\u0131nda dengeli bir otorite bir barda\u011f\u0131n i\u00e7indeki suyun bardak taraf\u0131ndan korunmas\u0131na benzetilebilir.\nE\u011fer ergen bu korumay\u0131 aileden alamazsa, kendisine s\u0131n\u0131r koyacak bir ya\u015f\u0131t\u0131ndan ya da daha tehlikeli olan ya\u015f\u00e7a b\u00fcy\u00fck ba\u015fka birinden alma yoluna gidebilir.\nBu s\u00fcre\u00e7te hem bedensel hem fiziksel olarak dikkat edilecekler konusunda \u00f6nerileriniz var m\u0131?\nBu da inflamasyon i\u00e7in gerekli olan di\u011fer baz\u0131 maddelerle birlikte vir\u00fcs\u00fcn \u00e7o\u011falma kabiliyetini ve akci\u011ferlere verdi\u011fi zarar\u0131 artt\u0131rabiliyor.\nO nedenle vir\u00fcsten korunmak i\u00e7in el y\u0131kamak ve sosyal mesafe kadar \u00f6nemli bir unsur da ruh sa\u011fl\u0131\u011f\u0131m\u0131z\u0131 korumak.\nBa\u011f\u0131ml\u0131k riski g\u00f6z \u00f6n\u00fcnde bulundurulmal\u0131 ama egzersizi te\u015fvik eden baz\u0131 video oyunlar\u0131 en az\u0131ndan bu s\u00fcre\u00e7te kullan\u0131labilir.\nAnne-babalar\u0131n tutum ve davran\u0131\u015flar\u0131 \u015fimdi \u00e7ok \u00f6nemli; \u00e7ocuklar\u0131yla nas\u0131l zaman ge\u00e7irecekleri konusunda zorlan\u0131yorlar.\nOkul\u00f6ncesi ve okul \u00e7a\u011f\u0131ndaki \u00e7ocuklar i\u00e7in oyun ve etkinlik \u00f6nerileri bol bol yap\u0131labilirken ergenler s\u00f6z konusu oldu\u011funda bu \u00f6neriler pek de ge\u00e7erli de\u011fil.\n\u00dcstelik onlar gerek beyin gerekse duygusal geli\u015fimlerinin sonucu olarak anne-babalar\u0131yla zaman ge\u00e7irme konusunda pek de hevesli olmuyorlar.\nVir\u00fcs\u00fcn, gen\u00e7leri fazla etkilemedi\u011fi s\u00f6ylemini ciddiye alarak d\u0131\u015far\u0131 \u00e7\u0131kma ve hijyen konular\u0131n\u0131n \u00f6nemini kavramakta da zorlanabiliyorlar.\nG\u00fcnl\u00fck rutin olu\u015ftursunAnne-babalar\u0131n g\u00fcnl\u00fck rutin olu\u015fturma ve bunu koruma konusunda destek olmas\u0131 gerekli.\nBu d\u00f6nem, yeni bir \u015feylerin \u00f6\u011frenilmesi ve \u00fcretilmesi a\u00e7\u0131s\u0131ndan iyi bir f\u0131rsat olarak de\u011ferlendirilmeli.\nEkran kullan\u0131m\u0131n\u0131n sadece oyundan ve sosyal medyadan ibaret olmad\u0131\u011f\u0131, yeni bir dil ya da program \u00f6\u011frenmek, proje \u00fcretmek gibi alanlarda da kendilerini geli\u015ftirebilecekleri konusunda te\u015fvik edebilirsiniz.\nS\u0131nava girecek \u00f6\u011frenciler durumdan daha \u00e7ok etkilendi ama Milli E\u011fitim\u2019den yap\u0131lan a\u00e7\u0131klamalar kayg\u0131lar\u0131n\u0131 bir nebze azaltm\u0131\u015f olmal\u0131.",
    "article_html": "",
    "meta_description": "Sa\u011fl\u0131\u011f\u0131m\u0131z\u0131 korumak i\u00e7in hep birlikte evde kald\u0131\u011f\u0131m\u0131z bu s\u00fcre\u00e7 hem ebeveynler hem de gen\u00e7lerin hayat\u0131nda \u00f6nemli a\u00e7\u0131l\u0131mlar yaratabilir. Uzmanlar, ergenlerle \u00e7at\u0131\u015fmay\u0131 bitirip sa\u011fl\u0131kl\u0131 ili\u015fki kurmak i\u00e7in karantinay\u0131 f\u0131rsata \u00e7evirmenin yollar\u0131n\u0131 anlatt\u0131.",
    "meta_lang": "tr"
}