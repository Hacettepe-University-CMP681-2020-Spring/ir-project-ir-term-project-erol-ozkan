{
    "article_id": "cc9e634fe0c66eb2be84537d6f74de38.1590266071.6383047",
    "title": "Evde tek ba\u015f\u0131na 100 ki\u015filik parti, Zoom\u2019da k\u0131na, Instagram\u2019da \u00e7ini at\u00f6lyesi",
    "authors": [],
    "canonical_link": "https://www.hurriyet.com.tr/kelebek/hurriyet-pazar/evde-tek-basina-100-kisilik-parti-zoomda-kina-instagramda-cini-atolyesi-41508496",
    "url": "http://hurriyet.com.tr/kelebek/hurriyet-pazar/evde-tek-basina-100-kisilik-parti-zoomda-kina-instagramda-cini-atolyesi-41508496",
    "top_img": "https://i4.hurimg.com/i/hurriyet/75/0x0/5eae49ddc03c0e1ed81e7344.jpg",
    "meta_img": "https://i4.hurimg.com/i/hurriyet/75/0x0/5eae49ddc03c0e1ed81e7344.jpg",
    "movies": [],
    "text": "800\u2019den fazla ki\u015fi nik\u00e2h t\u00f6renimizi izledi\n\n\n\n\n\nEda G\u00fcnay, 33, ki\u015fisel geli\u015fimci & Kemal \u015eahin, 33, teknoloji uzman\u0131\n\nD\u00fc\u011f\u00fcn\u00fcm\u00fcze normalde 250 ki\u015fi kat\u0131lacakt\u0131, iki-\u00fc\u00e7 hafta kala ilk vakalar ortaya \u00e7\u0131kmaya ba\u015flad\u0131. Korona olaylar\u0131 zaten psikolojik olarak bizi zorluyordu, bir yandan da d\u00fc\u011f\u00fcn\u00fcm\u00fcz\u00fc ne yapaca\u011f\u0131m\u0131z\u0131n stresine girmek istemedik. Sa\u011f olsun nikah memurumuz G\u00f6n\u00fcl Han\u0131m bizi \u00e7ok destekledi, eve gelip nik\u00e2h\u0131 k\u0131ymay\u0131 kabul etti. O d\u00f6nemde b\u00fct\u00fcn toplant\u0131lar\u0131m\u0131z\u0131 Zoom ortam\u0131na ta\u015f\u0131m\u0131\u015ft\u0131k bile. Ailemiz ve dostlar\u0131m\u0131z Zoom\u2019dan izleyebilir diye d\u00fc\u015f\u00fcnd\u00fck. Herkesin morali \u00e7ok d\u00fc\u015f\u00fckt\u00fc, moralleri y\u00fckseltmek i\u00e7in onlara yar\u0131m saatlik bir program haz\u0131rlad\u0131k, konu\u015fmalar yapt\u0131k. Zoom kullanamayanlar i\u00e7in de Instagram\u2019da canl\u0131 yay\u0131n a\u00e7t\u0131k. Yay\u0131n, inan\u0131lmaz oldu. Olumsuz bir ortamda bu kadar pozitif bir \u015fey yapt\u0131\u011f\u0131m\u0131z i\u00e7in tan\u0131d\u0131klar tan\u0131mayanlara da yollam\u0131\u015f. Toplamda 800\u2019den fazla ki\u015fi izledi nik\u00e2h t\u00f6renimizi. \u0130lkokul arkada\u015flar\u0131mdan lise \u00f6\u011fretmenlerime kadar beni y\u0131llard\u0131r tan\u0131yan herkes nik\u00e2h\u0131m\u0131za kat\u0131lm\u0131\u015f oldu. Nik\u00e2h k\u0131y\u0131ld\u0131ktan sonra, Zoom\u2019da ba\u015fka arkada\u015flar\u0131m\u0131zla da kar\u015f\u0131l\u0131kl\u0131 \u015fampanya patlatt\u0131k. \u00c7ok e\u011flendik. Yurtd\u0131\u015f\u0131ndan da \u00e7ok kat\u0131l\u0131mc\u0131 vard\u0131, sabah 05.00\u2019te kalk\u0131p bize kadeh kald\u0131ranlar oldu.\n\n\u2018Kuziler\u2019 Houseparty\u2019de bulu\u015fuyor\n\n\u00c7i\u011fdem Karsl\u0131 T\u00fcrktan, 39, sat\u0131\u015f m\u00fcd\u00fcr\u00fc\n\nAnkara, Antalya ve \u00dcsk\u00fcp\u2019te ya\u015f\u0131yor kuzenlerimiz. Alt\u0131 kuzen, \u2018Kuziler\u2019 ad\u0131nda bir WhatsApp grubumuz var. \u015eimdi HouseParty\u2019de bulu\u015fuyoruz. B\u00f6ylelikle uzaktaki kuzenlerimizle de g\u00f6r\u00fc\u015fme f\u0131rsat\u0131 buluyoruz. Yakla\u015f\u0131k bir saat s\u00fcren kameral\u0131 g\u00f6r\u00fc\u015fmeler yap\u0131yoruz. Eskiden sadece kuzenler de\u011fil, aile b\u00fcy\u00fcklerimizin de oldu\u011fu geleneksel aile yemeklerimiz oluyordu. Art\u0131k o bulu\u015fmalar\u0131m\u0131z\u0131 ger\u00e7ekle\u015ftiremedi\u011fimiz i\u00e7in haliye biraz h\u00fcz\u00fcnl\u00fc ge\u00e7iyor. Eski g\u00fcnleri y\u00e2d edip kameradan birbirimize eski aile foto\u011fraflar\u0131m\u0131z\u0131 g\u00f6steriyoruz.\n\nUzaktan mum \u00fcflemeler, dilek tutmalar, k\u0131talar aras\u0131 ba\u011flant\u0131lar...\n\nAhmet R\u00fcstem Ekici, 37, dijital sanat\u00e7\u0131\n\nDo\u011fum g\u00fcnleri sevdiklerimizle bir araya gelmek ve sahip olduklar\u0131m\u0131z\u0131 bir an bile olsa kutsamak ad\u0131na harika bir bahane. K\u00f6pe\u011fimin bile do\u011fum g\u00fcn\u00fcn\u00fc kutlayan biri olarak her sene sevdiklerimizle bir arada olurduk. Bu sene karantina nedeniyle g\u00f6r\u00fc\u015femedik. Kutlamalar\u0131m\u0131za giderek \u00e7e\u015fitli teknolojiler dahil oluyor. Do\u011fum g\u00fcn\u00fcm \u00e7ok uzun s\u00fcredir g\u00f6r\u00fc\u015fmedi\u011fim dostlar\u0131mla WhatsApp, Zoom ve House Party uygulamalar\u0131yla ge\u00e7ti. Uzaktan mum \u00fcflemeler, dilek tutmalar, k\u0131talar aras\u0131 ba\u011flant\u0131lar... New York\u2019taki bir arkada\u015f\u0131mla kar\u015f\u0131l\u0131kl\u0131 dans edip birbirimizi g\u00fcld\u00fcrd\u00fck. 1995 y\u0131l\u0131ndaki mektup arkada\u015f\u0131mla bile kar\u015f\u0131l\u0131kl\u0131 kadeh toku\u015fturduk. Ben de ba\u015fka arkada\u015flar\u0131m\u0131n do\u011fum g\u00fcnleri i\u00e7in Snapchat filtreleriyle komik videolar \u00e7ektim.\n\nZoom\u2019da k\u0131na yapal\u0131m dedik, evi polis bast\u0131\n\n\n\nP\u0131nar G\u00fcrkan Toks\u00f6z, 35, i\u015fletme m\u00fchendisi\n\n\u0130zmir\u2019de nik\u00e2h\u0131m\u0131z vard\u0131. Seyahat yasa\u011f\u0131ndan dolay\u0131 \u0130stanbul\u2019a ald\u0131k. Karde\u015fim ve babam \u0130zmir\u2019de, annem Ankara\u2019da, e\u015fimin annesi Adana\u2019da, anneannem Almanya\u2019da, kuzenlerim Basel\u2019de... Bir arkada\u015f\u0131m, \u201cHadi hafta sonu k\u0131na yapal\u0131m\u201d dedi. Bu kadar g\u00fczel olaca\u011f\u0131n\u0131 bilseydim daha fazla insan \u00e7a\u011f\u0131r\u0131rd\u0131m Zoom\u2019a. \u0130nan\u0131lmaz e\u011flenceliydi. Bir arkada\u015f m\u00fczik a\u00e7t\u0131, herkes oldu\u011fu yerde oynuyordu. Espriler, muhabbet \u015fahaneydi. Kahkahalar\u0131m\u0131z soka\u011fa \u00e7\u0131kma yasa\u011f\u0131ndaki sessizlikte duyulmu\u015f. Gecenin 01.30\u2019unda zil \u00e7ald\u0131. Bir bakt\u0131k, polis. Bir kom\u015fum yasa\u011f\u0131 deldik sanm\u0131\u015f, polis \u00e7a\u011f\u0131rm\u0131\u015f. \u201cOnline k\u0131na yap\u0131yoruz\u201d dedik, memur bey anlayamad\u0131 zaten. G\u00fcr\u00fclt\u00fc yoktu, \u201cMutluluklar\u201d deyip gittiler.\n\nE\u015fim gelin \u00e7i\u00e7e\u011fini kameraya do\u011fru f\u0131rlatt\u0131\n\n\n\nNilsu Bilgen, 24, kimyager & Ger\u00e7ek Arma\u011fan, 28, dijital tasar\u0131mc\u0131\n\nAsl\u0131nda nisanda \u0130zmir\u2019de bir nik\u00e2h planl\u0131yorduk ancak koronavir\u00fcs sebebiyle T\u00fcrkiye\u2019ye gidemedik. O y\u00fczden nik\u00e2h\u0131m\u0131z\u0131 Montreal\u2019de yapmaya karar verdik. \u0130kimizin d\u0131\u015f\u0131nda iki \u015fahit, foto\u011fraf\u00e7\u0131 ve nik\u00e2h\u0131 k\u0131yan noter vard\u0131. Bu an\u0131y\u0131 sevdiklerimizle payla\u015fmak istedi\u011fimiz i\u00e7in ailemiz ve arkada\u015flar\u0131m\u0131z Zoom\u2019dan kat\u0131ld\u0131lar, yanl\u0131\u015f hat\u0131rlam\u0131yorsak 219 ki\u015fi ba\u011fland\u0131. Ba\u011flananlar genelde iki-\u00fc\u00e7 ki\u015fi olunca toplam 500 civar\u0131 izleyen oldu. Nik\u00e2h sonras\u0131 k\u0131zlar\u0131n \u201c\u00c7i\u00e7ek, \u00e7i\u00e7ek!\u201d ba\u011f\u0131r\u0131\u015flar\u0131n\u0131 duyan Nilsu, \u00e7i\u00e7e\u011fini kameraya do\u011fru att\u0131. D\u0131\u015far\u0131da \u015fampanya patlatt\u0131k ve o s\u0131rada herkes ekranlar\u0131ndan bizimle kadeh kald\u0131rd\u0131. Asl\u0131nda daha ilginci, nik\u00e2htan bir g\u00fcn \u00f6nce Nilsu k\u0131na gecesi yapt\u0131 ve 20 kad\u0131n Zoom\u2019da Mezdeke e\u015fli\u011finde saatlerce g\u00f6bek att\u0131lar...\n\nBoya ve f\u0131r\u00e7ay\u0131 alan ekran ba\u015f\u0131na ge\u00e7iyor\n\n\n\n\u00d6zlem Varol, 41, \u00e7ini sanat\u00e7\u0131s\u0131\n\nS\u00fcrekli e\u011fitimler verdi\u011fimiz i\u00e7in karantina s\u00fcrecinin ba\u015f\u0131nda \u0131srarla at\u00f6lyelerimize devam etmek isteyen kat\u0131l\u0131mc\u0131lar\u0131m\u0131z vard\u0131. Sa\u011fl\u0131k ko\u015fullar\u0131 buna izin vermeyince onlardan internet \u00fczerinden e\u011fitim talebi geldi. \u00c7ini e\u011fitimlerimizi sadece Zoom ya da FaceTime\u2019da de\u011fil, kendi Instagram hesab\u0131mdan da payla\u015f\u0131yoruz. \u00d6nce teredd\u00fctl\u00fc oluyor sonra zamanla al\u0131\u015f\u0131p devam\u0131n\u0131 getiriyorlar. Boyamaya haz\u0131r \u00e7inileri, boya ve f\u0131r\u00e7a olarak set halinde t\u00fcm T\u00fcrkiye\u2019ye kargoluyoruz. G\u00f6nderdi\u011fimiz \u00fcr\u00fcnleri alanlar hemen ekran ba\u015f\u0131na ge\u00e7iyor. \u00c7ok e\u011flenceli oluyor.\n\nWhatsApp \u00fczerinden darbukayla meydan okuyoruz\n\nPelin Alkan, 30, i\u00e7mimar\n\n\u0130ki bu\u00e7uk sene kadar \u00f6nce hayat\u0131mda ilk kez elime bir enstr\u00fcman ald\u0131m: Toprak darbuka. Bir \u015fekilde yolum Balat\u2019a M\u0131s\u0131rl\u0131 Ahmet Ritimhanesi\u2019ne d\u00fc\u015ft\u00fc. O g\u00fcn bu g\u00fcnd\u00fcr hayat\u0131mdaki en g\u00fczel rit\u00fcellerden biri her hafta ritimhaneye gidip yeni ritmler \u00f6\u011frenmek, birbirimize \u00f6\u011fretmek, dinlemek, me\u015fk etmek oldu. Karantina ba\u015flad\u0131\u011f\u0131ndan beri ayn\u0131 \u00f6zlemi hisseden s\u0131n\u0131f arkada\u015flar\u0131mla WhatsApp \u00fczerinden g\u00f6r\u00fcnt\u00fcl\u00fc arama yoluyla birbirimize \u2018meydan okuyarak\u2019 ileti\u015fimimizi devam ettirmeye \u00e7al\u0131\u015f\u0131yoruz. Biri bir ritim \u00e7al\u0131yor ve meydan okudu\u011fu insan da ayn\u0131s\u0131n\u0131 \u00e7al\u0131p bir ba\u015fkas\u0131na meydan okuyor.\n\nD\u00fcn do\u011fum g\u00fcn\u00fcmd\u00fc. Sabah kap\u0131mda bir kurye, arkada\u015flar\u0131m Serra ve \u00d6mercan bana \u00e7ikolatal\u0131 pasta yollam\u0131\u015f. Do\u011fum g\u00fcnlerimizde \u00f6\u011flen yeme\u011finden sonra mutlaka mum \u00fcfler ,\u00e7ikolatal\u0131 pastam\u0131z\u0131 yerdik. \u015eimdi ben elimde bir dilim pasta, \u00fczerindeki mumu \u00fcfleyip ekrana bakarkan buldum kendimi. Acaba ne zaman tekrar sar\u0131labilece\u011fiz diye d\u00fc\u015f\u00fcn\u00fcrken, birbirimizi g\u00f6rd\u00fc\u011f\u00fcm\u00fcz i\u00e7in yine de mutlu oluyoruz.\n\nEvde tek olsan\u0131z bile 100 ki\u015fiyle partiliyorsunuz\n\n\n\nMelissa \u00c7al\u0131\u015fkan, 29, i\u015fletmeci\n\n\u0130lk kez Bonjuk Bay\u2019\u0131n d\u00fczenledi\u011fi bir partiye kat\u0131ld\u0131m. 150-200 ki\u015fi vard\u0131. Elektronik m\u00fczik sevenleri bir araya getirip partiyi dans \u015fovlar\u0131yla zenginle\u015ftirmi\u015flerdi. Tek ki\u015fi kat\u0131l\u0131nca bile bir s\u00fcre sonra bu yeni alg\u0131ya al\u0131\u015f\u0131p m\u00fczi\u011fe ve g\u00f6rselli\u011fe siz de dahil oluyorsunuz. Adeta izledi\u011finiz film, oyuncu kadrosuna sizi de ekliyor. Sonra cumartesi g\u00fcnleri Cem \u00d6zverin\u2019in ve Klein Club\u2019\u0131n d\u00fczenledi\u011fi Zoom partilerine kat\u0131lmaya ba\u015flad\u0131m. Herkes kendi ekran\u0131ndan kost\u00fcm, makyaj, maske, g\u00f6zl\u00fckle g\u00f6r\u00fcnmek istedi\u011fi gibi g\u00f6r\u00fcn\u00fcp ister kafas\u0131n\u0131 sall\u0131yor ister dans ederek e\u011flenceli zaman ge\u00e7iriyor. Eski rutinimizin ne yaz\u0131k ki yerini tutmuyor ama pandemi d\u00f6neminde moralimizi y\u00fcksek tutmak, payla\u015f\u0131mda bulunabilmek i\u00e7in iyi d\u00fc\u015f\u00fcn\u00fclm\u00fc\u015f bir aktivite. Evde tek olsan\u0131z da 100 ki\u015fiyle ayn\u0131 anda, ayn\u0131 m\u00fczik ve ayn\u0131 enerjiyle partiliyorsunuz.\n\nArt\u0131k alt\u0131n g\u00fcn\u00fc de\u011fil, Zoom g\u00fcn\u00fc yap\u0131yoruz\n\nNergis U\u00e7mak, 56, ev han\u0131m\u0131\n\nArkada\u015flar\u0131m\u0131zla eskisi gibi g\u00f6r\u00fc\u015femiyoruz. S\u00fcrekli telefonda konu\u015fup WhatsApp\u2019tan yaz\u0131\u015f\u0131yoruz ama eski bulu\u015fmalar\u0131m\u0131z\u0131n yerini tutmuyor tabii. Alt\u0131n pahaland\u0131 art\u0131k alt\u0131n g\u00fcn\u00fc de m\u00fcmk\u00fcn de\u011fil zaten. D\u00f6rt ki\u015fi Zoom denilen programda bulu\u015fmaya ba\u015flad\u0131k, Zoom g\u00fcn\u00fc d\u00fczenliyoruz. Kameral\u0131 konu\u015farak hem \u00f6zlem gideriyor hem de birbirimizi g\u00f6r\u00fcyoruz. Kahve, \u00e7ay ve ikramlar\u0131m\u0131z oluyordu, kameradan o keyfi yapam\u0131yoruz ama uzaktan da olsa hasret gideriyoruz.\n\nCanl\u0131 yay\u0131nda 10 konukla 7 saat \u015fark\u0131 s\u00f6yleyip ba\u011f\u0131\u015f toplad\u0131k\n\n\n\n\u00d6zge \u00d6zder, 42, oyuncu\n\nDo\u011fum g\u00fcn\u00fcmde mutfa\u011fa girip \u00e7ok g\u00fczel ve g\u00f6steri\u015fli bir ya\u015f pasta yapt\u0131m kendime. Sevdiklerimle \u00f6zel FaceTime yapmak yerine, o FaceTime konu\u015fmalar\u0131n\u0131 canl\u0131 yay\u0131nda ger\u00e7ekle\u015ftirdik; 10 konukla 7 saat canl\u0131 yay\u0131nda \u015fark\u0131lar s\u00f6yleyip sohbetler edip, Tohum Otizm Vakf\u0131 i\u00e7in ba\u011f\u0131\u015f toplad\u0131m. Do\u011fum g\u00fcn\u00fcm\u00fcn d\u00fcnyaya, insanlara faydal\u0131, sevindirici bir g\u00fcn olmas\u0131n\u0131 istedim k\u0131saca. Canl\u0131 yay\u0131n\u0131m\u0131n ilk konu\u011fu \u00d6zg\u00fcn ve ailesiydi. Son konu\u011fumsa Asl\u0131 Tando\u011fan\u2019d\u0131. Do\u011fum g\u00fcn\u00fcm\u00fcz ayn\u0131 g\u00fcn oldu\u011fu i\u00e7in y\u0131llard\u0131r birlikte kutlamak gelenek haline gelmi\u015fti. Asl\u0131\u2019yla canl\u0131 yay\u0131nda kar\u015f\u0131l\u0131kl\u0131 \u00fcfledik mumlar\u0131m\u0131za.\n\n40-50 ki\u015fi do\u011fum g\u00fcn\u00fcm\u00fc kutlay\u0131p dans ettik\n\n\n\nSesim G\u00f6kmen, 37, m\u00fczisyen\n\nNormalde do\u011fum g\u00fcnlerimi kalabal\u0131k partilerle kutlamay\u0131 seviyorum, hatta m\u00fcmk\u00fcnse yak\u0131n zamanlarda do\u011fan di\u011fer arkada\u015flar\u0131mla g\u00fc\u00e7lerimizi birle\u015ftirip b\u00fcy\u00fck partiler veriyoruz. Kalabal\u0131k olunca da mutlaka d\u0131\u015far\u0131da g\u00fczel bir yemek ve sabaha kadar dans \u015feklinde bir program ak\u0131\u015f\u0131 yap\u0131yoruz. Bu sene fiziksel olarak bir araya gelmemiz m\u00fcmk\u00fcn olmasa da Zoom \u00fczerinden 40-50 ki\u015fiyi bir araya getirip yine birlikte dans etmeyi ba\u015fard\u0131k. Her ne kadar kakofoni h\u00e2kim olsa da muhabbet ve m\u00fczik aras\u0131nda bir ritm tutturunca herkesin g\u00fcl\u00fcp, e\u011flenip dans edebildi\u011fini g\u00f6rd\u00fck. Bu d\u00f6nemde verilebilecek en g\u00fczel hediyenin \u00e7e\u015fitli yard\u0131m kurulu\u015flar\u0131na ba\u011f\u0131\u015f oldu\u011funu d\u00fc\u015f\u00fcn\u00fcyorum. Benim vermeyi en sevdi\u011fim hediye sokak hayvanlar\u0131na yard\u0131m eden \u00c7akbipati\u2019ye yap\u0131lan ba\u011f\u0131\u015f.",
    "keywords": [
        "\u00e7ok",
        "zoomda",
        "instagramda",
        "bu",
        "zoom",
        "evde",
        "tek",
        "\u00e7ini",
        "do\u011fum",
        "dans",
        "at\u00f6lyesi",
        "ki\u015fi",
        "parti",
        "ki\u015filik",
        "i\u00e7in",
        "ba\u015f\u0131na",
        "ve",
        "bir",
        "da",
        "k\u0131na"
    ],
    "meta_keywords": [
        "gazetehaberleri",
        "Zoom",
        "FaceTime"
    ],
    "publish_date": null,
    "summary": "800\u2019den fazla ki\u015fi nik\u00e2h t\u00f6renimizi izlediEda G\u00fcnay, 33, ki\u015fisel geli\u015fimci & Kemal \u015eahin, 33, teknoloji uzman\u0131D\u00fc\u011f\u00fcn\u00fcm\u00fcze normalde 250 ki\u015fi kat\u0131lacakt\u0131, iki-\u00fc\u00e7 hafta kala ilk vakalar ortaya \u00e7\u0131kmaya ba\u015flad\u0131.\nKorona olaylar\u0131 zaten psikolojik olarak bizi zorluyordu, bir yandan da d\u00fc\u011f\u00fcn\u00fcm\u00fcz\u00fc ne yapaca\u011f\u0131m\u0131z\u0131n stresine girmek istemedik.\nSa\u011f olsun nikah memurumuz G\u00f6n\u00fcl Han\u0131m bizi \u00e7ok destekledi, eve gelip nik\u00e2h\u0131 k\u0131ymay\u0131 kabul etti.\nHerkesin morali \u00e7ok d\u00fc\u015f\u00fckt\u00fc, moralleri y\u00fckseltmek i\u00e7in onlara yar\u0131m saatlik bir program haz\u0131rlad\u0131k, konu\u015fmalar yapt\u0131k.\nZoom kullanamayanlar i\u00e7in de Instagram\u2019da canl\u0131 yay\u0131n a\u00e7t\u0131k.\nOlumsuz bir ortamda bu kadar pozitif bir \u015fey yapt\u0131\u011f\u0131m\u0131z i\u00e7in tan\u0131d\u0131klar tan\u0131mayanlara da yollam\u0131\u015f.\n\u0130lkokul arkada\u015flar\u0131mdan lise \u00f6\u011fretmenlerime kadar beni y\u0131llard\u0131r tan\u0131yan herkes nik\u00e2h\u0131m\u0131za kat\u0131lm\u0131\u015f oldu.\nNik\u00e2h k\u0131y\u0131ld\u0131ktan sonra, Zoom\u2019da ba\u015fka arkada\u015flar\u0131m\u0131zla da kar\u015f\u0131l\u0131kl\u0131 \u015fampanya patlatt\u0131k.\n\u00c7ok e\u011flendik.\nYurtd\u0131\u015f\u0131ndan da \u00e7ok kat\u0131l\u0131mc\u0131 vard\u0131, sabah 05.00\u2019te kalk\u0131p bize kadeh kald\u0131ranlar oldu.\n\u2018Kuziler\u2019 Houseparty\u2019de bulu\u015fuyor\u00c7i\u011fdem Karsl\u0131 T\u00fcrktan, 39, sat\u0131\u015f m\u00fcd\u00fcr\u00fcAnkara, Antalya ve \u00dcsk\u00fcp\u2019te ya\u015f\u0131yor kuzenlerimiz.\nAlt\u0131 kuzen, \u2018Kuziler\u2019 ad\u0131nda bir WhatsApp grubumuz var.\nYakla\u015f\u0131k bir saat s\u00fcren kameral\u0131 g\u00f6r\u00fc\u015fmeler yap\u0131yoruz.\nEskiden sadece kuzenler de\u011fil, aile b\u00fcy\u00fcklerimizin de oldu\u011fu geleneksel aile yemeklerimiz oluyordu.\nUzaktan mum \u00fcflemeler, dilek tutmalar, k\u0131talar aras\u0131 ba\u011flant\u0131lar...Ahmet R\u00fcstem Ekici, 37, dijital sanat\u00e7\u0131Do\u011fum g\u00fcnleri sevdiklerimizle bir araya gelmek ve sahip olduklar\u0131m\u0131z\u0131 bir an bile olsa kutsamak ad\u0131na harika bir bahane.\nK\u00f6pe\u011fimin bile do\u011fum g\u00fcn\u00fcn\u00fc kutlayan biri olarak her sene sevdiklerimizle bir arada olurduk.\nDo\u011fum g\u00fcn\u00fcm \u00e7ok uzun s\u00fcredir g\u00f6r\u00fc\u015fmedi\u011fim dostlar\u0131mla WhatsApp, Zoom ve House Party uygulamalar\u0131yla ge\u00e7ti.\nUzaktan mum \u00fcflemeler, dilek tutmalar, k\u0131talar aras\u0131 ba\u011flant\u0131lar... New York\u2019taki bir arkada\u015f\u0131mla kar\u015f\u0131l\u0131kl\u0131 dans edip birbirimizi g\u00fcld\u00fcrd\u00fck.\nBen de ba\u015fka arkada\u015flar\u0131m\u0131n do\u011fum g\u00fcnleri i\u00e7in Snapchat filtreleriyle komik videolar \u00e7ektim.\nZoom\u2019da k\u0131na yapal\u0131m dedik, evi polis bast\u0131P\u0131nar G\u00fcrkan Toks\u00f6z, 35, i\u015fletme m\u00fchendisi\u0130zmir\u2019de nik\u00e2h\u0131m\u0131z vard\u0131.\nKarde\u015fim ve babam \u0130zmir\u2019de, annem Ankara\u2019da, e\u015fimin annesi Adana\u2019da, anneannem Almanya\u2019da, kuzenlerim Basel\u2019de... Bir arkada\u015f\u0131m, \u201cHadi hafta sonu k\u0131na yapal\u0131m\u201d dedi.\nE\u015fim gelin \u00e7i\u00e7e\u011fini kameraya do\u011fru f\u0131rlatt\u0131Nilsu Bilgen, 24, kimyager & Ger\u00e7ek Arma\u011fan, 28, dijital tasar\u0131mc\u0131Asl\u0131nda nisanda \u0130zmir\u2019de bir nik\u00e2h planl\u0131yorduk ancak koronavir\u00fcs sebebiyle T\u00fcrkiye\u2019ye gidemedik.\nBu an\u0131y\u0131 sevdiklerimizle payla\u015fmak istedi\u011fimiz i\u00e7in ailemiz ve arkada\u015flar\u0131m\u0131z Zoom\u2019dan kat\u0131ld\u0131lar, yanl\u0131\u015f hat\u0131rlam\u0131yorsak 219 ki\u015fi ba\u011fland\u0131.\n\u00c7ini e\u011fitimlerimizi sadece Zoom ya da FaceTime\u2019da de\u011fil, kendi Instagram hesab\u0131mdan da payla\u015f\u0131yoruz.\nWhatsApp \u00fczerinden darbukayla meydan okuyoruzPelin Alkan, 30, i\u00e7mimar\u0130ki bu\u00e7uk sene kadar \u00f6nce hayat\u0131mda ilk kez elime bir enstr\u00fcman ald\u0131m: Toprak darbuka.\nO g\u00fcn bu g\u00fcnd\u00fcr hayat\u0131mdaki en g\u00fczel rit\u00fcellerden biri her hafta ritimhaneye gidip yeni ritmler \u00f6\u011frenmek, birbirimize \u00f6\u011fretmek, dinlemek, me\u015fk etmek oldu.\nKarantina ba\u015flad\u0131\u011f\u0131ndan beri ayn\u0131 \u00f6zlemi hisseden s\u0131n\u0131f arkada\u015flar\u0131mla WhatsApp \u00fczerinden g\u00f6r\u00fcnt\u00fcl\u00fc arama yoluyla birbirimize \u2018meydan okuyarak\u2019 ileti\u015fimimizi devam ettirmeye \u00e7al\u0131\u015f\u0131yoruz.\nBiri bir ritim \u00e7al\u0131yor ve meydan okudu\u011fu insan da ayn\u0131s\u0131n\u0131 \u00e7al\u0131p bir ba\u015fkas\u0131na meydan okuyor.\nSabah kap\u0131mda bir kurye, arkada\u015flar\u0131m Serra ve \u00d6mercan bana \u00e7ikolatal\u0131 pasta yollam\u0131\u015f.\n\u015eimdi ben elimde bir dilim pasta, \u00fczerindeki mumu \u00fcfleyip ekrana bakarkan buldum kendimi.\nAcaba ne zaman tekrar sar\u0131labilece\u011fiz diye d\u00fc\u015f\u00fcn\u00fcrken, birbirimizi g\u00f6rd\u00fc\u011f\u00fcm\u00fcz i\u00e7in yine de mutlu oluyoruz.\nEvde tek olsan\u0131z bile 100 ki\u015fiyle partiliyorsunuzMelissa \u00c7al\u0131\u015fkan, 29, i\u015fletmeci\u0130lk kez Bonjuk Bay\u2019\u0131n d\u00fczenledi\u011fi bir partiye kat\u0131ld\u0131m.\nElektronik m\u00fczik sevenleri bir araya getirip partiyi dans \u015fovlar\u0131yla zenginle\u015ftirmi\u015flerdi.\nTek ki\u015fi kat\u0131l\u0131nca bile bir s\u00fcre sonra bu yeni alg\u0131ya al\u0131\u015f\u0131p m\u00fczi\u011fe ve g\u00f6rselli\u011fe siz de dahil oluyorsunuz.\nSonra cumartesi g\u00fcnleri Cem \u00d6zverin\u2019in ve Klein Club\u2019\u0131n d\u00fczenledi\u011fi Zoom partilerine kat\u0131lmaya ba\u015flad\u0131m.\nHerkes kendi ekran\u0131ndan kost\u00fcm, makyaj, maske, g\u00f6zl\u00fckle g\u00f6r\u00fcnmek istedi\u011fi gibi g\u00f6r\u00fcn\u00fcp ister kafas\u0131n\u0131 sall\u0131yor ister dans ederek e\u011flenceli zaman ge\u00e7iriyor.\nEski rutinimizin ne yaz\u0131k ki yerini tutmuyor ama pandemi d\u00f6neminde moralimizi y\u00fcksek tutmak, payla\u015f\u0131mda bulunabilmek i\u00e7in iyi d\u00fc\u015f\u00fcn\u00fclm\u00fc\u015f bir aktivite.\nEvde tek olsan\u0131z da 100 ki\u015fiyle ayn\u0131 anda, ayn\u0131 m\u00fczik ve ayn\u0131 enerjiyle partiliyorsunuz.\nArt\u0131k alt\u0131n g\u00fcn\u00fc de\u011fil, Zoom g\u00fcn\u00fc yap\u0131yoruzNergis U\u00e7mak, 56, ev han\u0131m\u0131Arkada\u015flar\u0131m\u0131zla eskisi gibi g\u00f6r\u00fc\u015femiyoruz.\nD\u00f6rt ki\u015fi Zoom denilen programda bulu\u015fmaya ba\u015flad\u0131k, Zoom g\u00fcn\u00fc d\u00fczenliyoruz.\nKahve, \u00e7ay ve ikramlar\u0131m\u0131z oluyordu, kameradan o keyfi yapam\u0131yoruz ama uzaktan da olsa hasret gideriyoruz.\nCanl\u0131 yay\u0131nda 10 konukla 7 saat \u015fark\u0131 s\u00f6yleyip ba\u011f\u0131\u015f toplad\u0131k\u00d6zge \u00d6zder, 42, oyuncuDo\u011fum g\u00fcn\u00fcmde mutfa\u011fa girip \u00e7ok g\u00fczel ve g\u00f6steri\u015fli bir ya\u015f pasta yapt\u0131m kendime.\nDo\u011fum g\u00fcn\u00fcm\u00fcn d\u00fcnyaya, insanlara faydal\u0131, sevindirici bir g\u00fcn olmas\u0131n\u0131 istedim k\u0131saca.\nDo\u011fum g\u00fcn\u00fcm\u00fcz ayn\u0131 g\u00fcn oldu\u011fu i\u00e7in y\u0131llard\u0131r birlikte kutlamak gelenek haline gelmi\u015fti.\n40-50 ki\u015fi do\u011fum g\u00fcn\u00fcm\u00fc kutlay\u0131p dans ettikSesim G\u00f6kmen, 37, m\u00fczisyenNormalde do\u011fum g\u00fcnlerimi kalabal\u0131k partilerle kutlamay\u0131 seviyorum, hatta m\u00fcmk\u00fcnse yak\u0131n zamanlarda do\u011fan di\u011fer arkada\u015flar\u0131mla g\u00fc\u00e7lerimizi birle\u015ftirip b\u00fcy\u00fck partiler veriyoruz.\nKalabal\u0131k olunca da mutlaka d\u0131\u015far\u0131da g\u00fczel bir yemek ve sabaha kadar dans \u015feklinde bir program ak\u0131\u015f\u0131 yap\u0131yoruz.\nBu sene fiziksel olarak bir araya gelmemiz m\u00fcmk\u00fcn olmasa da Zoom \u00fczerinden 40-50 ki\u015fiyi bir araya getirip yine birlikte dans etmeyi ba\u015fard\u0131k.\nHer ne kadar kakofoni h\u00e2kim olsa da muhabbet ve m\u00fczik aras\u0131nda bir ritm tutturunca herkesin g\u00fcl\u00fcp, e\u011flenip dans edebildi\u011fini g\u00f6rd\u00fck.\nBu d\u00f6nemde verilebilecek en g\u00fczel hediyenin \u00e7e\u015fitli yard\u0131m kurulu\u015flar\u0131na ba\u011f\u0131\u015f oldu\u011funu d\u00fc\u015f\u00fcn\u00fcyorum.\nBenim vermeyi en sevdi\u011fim hediye sokak hayvanlar\u0131na yard\u0131m eden \u00c7akbipati\u2019ye yap\u0131lan ba\u011f\u0131\u015f.",
    "article_html": "",
    "meta_description": "Koronavir\u00fcs sosyal ya\u015fant\u0131m\u0131z\u0131 da dijital ortama ta\u015f\u0131d\u0131. Art\u0131k g\u00f6r\u00fc\u015fmeler, bulu\u015fmalar FaceTime, Zoom gibi uygulamalar \u00fczerinden yap\u0131l\u0131yor, do\u011fum g\u00fcnleri bu \u015fekilde kutlan\u0131yor hatta nik\u00e2hlar bile b\u00f6yle k\u0131y\u0131l\u0131yor. Evden tek ba\u015f\u0131na kat\u0131ld\u0131\u011f\u0131 partide 100 ki\u015fiyle ayn\u0131 anda e\u011flenen de var, uzaktan k\u0131na gecesinde sabaha...",
    "meta_lang": "tr"
}