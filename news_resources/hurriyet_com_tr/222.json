{
    "article_id": "98209a5c8f106b59b97212bd5dc28fb9.1590265981.6305556",
    "title": "Yurtd\u0131\u015f\u0131ndaki \u00fcniversitelerde g\u00fcz d\u00f6nemi bekleyi\u015fi... Cambridge ve Kaliforniya karar\u0131n\u0131 a\u00e7\u0131klad\u0131",
    "authors": [
        "Dilek Atli",
        "Datli Hurriyet.Com.Tr"
    ],
    "canonical_link": "https://www.hurriyet.com.tr/egitim/koklu-universiteler-cambridge-ve-california-seneye-de-uzaktan-41522265",
    "url": "http://hurriyet.com.tr/egitim/koklu-universiteler-cambridge-ve-california-seneye-de-uzaktan-41522265",
    "top_img": "https://i4.hurimg.com/i/hurriyet/75/0x0/5ec5831fc03c0e166c8b1187.jpg",
    "meta_img": "https://i4.hurimg.com/i/hurriyet/75/0x0/5ec5831fc03c0e166c8b1187.jpg",
    "movies": [],
    "text": "Pandemiden en \u00e7ok etkilenen \u00fclkelerden biri olan \u0130ngiltere\u2019nin en eski \u00fcniversitesi Cambridge, 2020-2021 y\u0131l\u0131 i\u00e7in \u00e7evrimi\u00e7i e\u011fitim karar\u0131 verildi\u011fini duyurdu. Ancak bu haberin medyada d\u00fcnya \u00f6l\u00e7e\u011finde yank\u0131lanmas\u0131n\u0131n ard\u0131ndan \u00fcniversiteden yeni bir a\u00e7\u0131klama geldi.\n\nCAMBR\u0130DGE UZAKTAN E\u011e\u0130T\u0130M KARARINI G\u00dcNCELLED\u0130\n\nCambridge \u00dcniversitesi Rekt\u00f6r Yard\u0131mc\u0131s\u0131 Prof. Graham Virgo, bir a\u00e7\u0131klama yaparak 2020-2021 \u00f6\u011fretim y\u0131l\u0131 hakk\u0131nda son bilgileri payla\u015ft\u0131.\n\nHalk sa\u011fl\u0131\u011f\u0131 a\u00e7\u0131s\u0131ndan \u00fcniversitelerde al\u0131nacak \u00f6nlemlerin \u00f6nemine i\u015faret eden Prof. Virgo, COVID-19 ile etkin bir \u015fekilde m\u00fccadele ederken di\u011fer taraftan da y\u00fcksek kalitede e\u011fitim vermeyi s\u00fcrd\u00fcreceklerinin alt\u0131n\u0131 \u00e7izdi. Rekt\u00f6r Yard\u0131mc\u0131s\u0131\u2019n\u0131n Cambridge \u00dcniversitesi\u2019nin gelecek akademik y\u0131l\u0131 ile ilgili g\u00fcncellenen a\u00e7\u0131klamas\u0131 \u00f6zetle \u015f\u00f6yle:\n\n\u201cKitlesel dersler, yani amfide yap\u0131lan kalabal\u0131k kat\u0131l\u0131ml\u0131 dersler sosyal mesafe kural\u0131 g\u00f6zetilemeyece\u011fi i\u00e7in ask\u0131ya al\u0131nd\u0131. Bu dersler, \u00e7evrimi\u00e7i olarak yap\u0131lacak. Di\u011fer taraftan k\u00fc\u00e7\u00fck gruplar halinde yap\u0131lan dersler ve seminerler sosyal mesafe kural\u0131 g\u00f6zetilerek y\u00fcz y\u00fcze yap\u0131lacak. Laboratuvar dersleri ise yine sa\u011fl\u0131k \u00f6nlemleri g\u00f6zetilerek ve farkl\u0131 zamanlara yay\u0131larak az say\u0131da \u00f6\u011frenciyle, birlikte yap\u0131lacak. Bununla birlikte salg\u0131n\u0131n seyri ve bu do\u011frultuda al\u0131nan \u00fcniversitemizin kararlar\u0131 dinamikli\u011fini koruyor. Bu bak\u0131mdan pandemi planlamalar\u0131m\u0131z d\u00fczenli olarak g\u00f6zden ge\u00e7irilecektir.\u201d\n\n800 ya\u015f\u0131ndaki Cambridge\u2019den gelen bu a\u00e7\u0131klamalardan birka\u00e7 g\u00fcn \u00f6nce Mancester \u00dcniversitesi de sonbaharda derslerin \u00e7evrimi\u00e7i olaca\u011f\u0131n\u0131 duyurmu\u015ftu. G\u00f6zler \u015fimdi \u0130ngiltere\u2019nin bir di\u011fer k\u00f6kl\u00fc \u00fcniversitesi olan Oxford\u2019da. Oxford\u2019dan e\u011fitimin \u00f6n\u00fcm\u00fczdeki g\u00fcz d\u00f6neminde uzaktan m\u0131 yoksa y\u00fcz y\u00fcze mi yap\u0131laca\u011f\u0131na ili\u015fkin hen\u00fcz bir a\u00e7\u0131klama yok.\n\nKANADA \u00dcN\u0130VERS\u0130TELER\u0130 TEMK\u0130NL\u0130\n\nBunun yan\u0131 s\u0131ra Kanada\u2019dan birbiri ard\u0131na gelen haberlere g\u00f6re bu \u00fclkede de pek \u00e7ok \u00fcniversite g\u00fcz d\u00f6neminde \u00e7evrimi\u00e7i e\u011fitime devam edecek. McGill \u00dcniversitesi, British Columbia \u00dcniversitesi ve Ottawa \u00dcniversitesi\u2019nden birbiri ard\u0131na yap\u0131lan a\u00e7\u0131klamalarda 2020-2021 akademik ders y\u0131l\u0131n\u0131n g\u00fcz d\u00f6neminin \u00e7evrimi\u00e7i olarak s\u00fcrd\u00fcr\u00fclece\u011fi kamuoyuna bildirildi. Toronto \u00dcniversitesi ise gelecek akademik y\u0131l i\u00e7in uzaktan e\u011fitim modelleri \u00fczerinde \u00e7al\u0131\u015ft\u0131\u011f\u0131 a\u00e7\u0131klamas\u0131nda bulundu.\n\nAmerika Birle\u015fik Devletleri\u2019ndeki (ABD) Kaliforniya \u00dcniversitesin\u2019den (California State University) yap\u0131lan a\u00e7\u0131klamaya g\u00f6re pandemi nedeniyle g\u00fcz d\u00f6nemi dersleri \u00e7evrimi\u00e7i olarak devam edecek. \u00dcniversite 2021 bahar d\u00f6neminden itibaren y\u00fcz y\u00fcze e\u011fitime ge\u00e7meyi hedefliyor. 23 kamp\u00fcs\u00fcnde binlerce \u00f6\u011frenciye e\u011fitim veren Kaliforniya \u00dcniversitesi\u2019nin bu karar\u0131ndan sonra ABD\u2019deki di\u011fer \u00fcniversitelerin nas\u0131l kararlar alacaklar\u0131 merak ediliyor.\n\nABD\u2019DEK\u0130 \u00dcN\u0130VERS\u0130TELERDEN Y\u00dcZ Y\u00dcZE KARARLARI\n\nPandemi nedeniyle on binlerce \u00f6l\u00fcm vakas\u0131n\u0131n ya\u015fand\u0131\u011f\u0131 ABD\u2019nin di\u011fer \u00fcniversiteleri g\u00fcz d\u00f6neminde y\u00fcz y\u00fcze e\u011fitime devam karar\u0131 ald\u0131. The University of Alabama, The University of North Carolina, Texas Tech University, The University of Tennessee, University of Louisiana System, Morgan State University gibi \u00fcniversitelerden yap\u0131lan a\u00e7\u0131klamalarda g\u00fcz d\u00f6neminde y\u00fcz y\u00fcze e\u011fitim karar\u0131 ge\u00e7erlili\u011fini korumakla birlikte geli\u015fmelere g\u00f6re gelecek g\u00fcnlerde karar de\u011fi\u015fikli\u011fine gidilebilecek.\n\nSOSYOEKONOM\u0130K A\u00c7IDAN KAMP\u00dcSE D\u00d6N\u00dcLMEL\u0130\n\nGe\u00e7ti\u011fimiz g\u00fcnlerde The Washington Post\u2019ta yay\u0131mlanan bir haberine g\u00f6reyse, ABD\u2019deki \u00fcniversitelerin g\u00fcz d\u00f6neminde y\u00fcz y\u00fcze e\u011fitime a\u00e7\u0131l\u0131p a\u00e7\u0131lmamas\u0131 sosyoekonomik a\u00e7\u0131dan da \u00f6nem ta\u015f\u0131yor. Haberde Stanford \u00dcniversitesi Hoover Enstit\u00fcs\u00fc \u00fcyesi ve Kamu Politikalar\u0131 Program\u0131 M\u00fcd\u00fcr\u00fc Lanhee J.Chen\u2019in \u015fu a\u00e7\u0131klamalar\u0131na ver verildi:\n\n\u201cPandemi, \u00fcniversite hayat\u0131n\u0131 tehdit ediyor. Hangi uzaktan e\u011fitim program\u0131 ne kadar iyi tasarlanm\u0131\u015f olursa olsun \u00f6\u011frenciler, \u00f6\u011fretim \u00fcyeleri ve e\u011fitim personeli kamp\u00fcslerdeki gibi bir etkile\u015fim sa\u011flayam\u0131yor. \u00d6\u011frenciler, t\u00fcm derslerin \u00e7evrimi\u00e7i verilmesinden hayal k\u0131r\u0131kl\u0131\u011f\u0131 ya\u015f\u0131yorlar. \u00c7\u00fcnk\u00fc bir \u00fcniversite hayat\u0131 ya\u015fayam\u0131yorlar. Uzaktan e\u011fitimde teknolojiye evinden ya da odas\u0131ndan ula\u015fma konusunda sosyoekonomik olarak dezavantajl\u0131 olan \u00f6\u011frenciler de var. T\u00fcm bu nedenler, g\u00fcz d\u00f6neminde y\u00fcz y\u00fcze e\u011fitim i\u00e7in \u00f6\u011frencileri kamp\u00fcslere geri getirmemiz gerekti\u011fini g\u00f6steriyor.\u201d\n\nAVRUPA\u2019NIN D\u0130\u011eER \u00dcLKELER\u0130NDEN NET B\u0130R ADIM YOK\n\nABD, Kanada ve \u0130ngiltere\u2019deki \u00fcniversitelerin pe\u015fi s\u0131ra gelen sonbahar d\u00f6nemi ya da tam d\u00f6nem \u00e7evrimi\u00e7i ders a\u00e7\u0131klamalar\u0131na ra\u011fmen \u0130talya, \u0130spanya, Almanya ve Fransa\u2019daki \u00fcniversitelerden hen\u00fcz herhangi bir a\u00e7\u0131klama gelmedi. Avrupa \u00fcniversitelerinden gelecek a\u00e7\u0131klamalar merakla beklenirken bu \u00fclkelerde e\u011fitimini s\u00fcrd\u00fcren T\u00fcrk \u00f6\u011frenciler, hen\u00fcz okullar\u0131ndan net bir a\u00e7\u0131klama yap\u0131lmad\u0131\u011f\u0131n\u0131 belirtiler. \u0130talya Torino\u2019daki Avrupa Tasar\u0131m Enstit\u00fcs\u00fc\u2019nde \u0130leti\u015fim Tasar\u0131m\u0131 okuyan \u015eirin Tunal\u0131, \u201cG\u00fcz d\u00f6neminde s\u0131n\u0131flara d\u00f6nece\u011fimiz s\u00f6yleniyor ama net de\u011fil\u201d diyor. \u0130spanya\u2019da Malaga \u00dcniversitesi Matematik b\u00f6l\u00fcm\u00fcnde okuyan Ya\u011fmur Sak ise, \u201c\u015eu an i\u00e7in gelecek d\u00f6nem derslerini y\u00fcz y\u00fcze planl\u0131yorlar ama kesin bir bilgi yok\u201d diye konu\u015fuyor. Almanya\u2019da edebiyat e\u011fitimi alan U\u011fur Ozan Denizg\u00fcn\u00fc ise, \u00fcniversitelerin normalle\u015fme s\u00fcrecine ili\u015fkin hen\u00fcz bir a\u00e7\u0131klama yap\u0131lmad\u0131\u011f\u0131n\u0131 s\u00f6yl\u00fcyor. T\u00fcrkiye Ulusal Ajans\u0131 yetkilileri ise konu ile ilgili olarak, Avrupa\u2019daki \u00fcniversitelerde sonbahar i\u00e7in y\u00fcz y\u00fcze ya da \u00e7evrimi\u00e7i e\u011fitim karar\u0131nda pandeminin seyrinin belirleyici olaca\u011f\u0131n\u0131 belirtiyor.",
    "keywords": [
        "bekleyi\u015fi",
        "bu",
        "karar\u0131n\u0131",
        "\u00e7evrimi\u00e7i",
        "a\u00e7\u0131klad\u0131",
        "y\u00fcz",
        "e\u011fitim",
        "\u00fcniversitesi",
        "y\u00fcze",
        "ve",
        "bir",
        "university",
        "yurtd\u0131\u015f\u0131ndaki",
        "\u00fcniversitelerde",
        "g\u00fcz",
        "cambridge",
        "kaliforniya",
        "d\u00f6nemi"
    ],
    "meta_keywords": [
        "gazetehaberleri",
        "Cambridge",
        "California"
    ],
    "publish_date": null,
    "summary": "Pandemiden en \u00e7ok etkilenen \u00fclkelerden biri olan \u0130ngiltere\u2019nin en eski \u00fcniversitesi Cambridge, 2020-2021 y\u0131l\u0131 i\u00e7in \u00e7evrimi\u00e7i e\u011fitim karar\u0131 verildi\u011fini duyurdu.\nAncak bu haberin medyada d\u00fcnya \u00f6l\u00e7e\u011finde yank\u0131lanmas\u0131n\u0131n ard\u0131ndan \u00fcniversiteden yeni bir a\u00e7\u0131klama geldi.\nCAMBR\u0130DGE UZAKTAN E\u011e\u0130T\u0130M KARARINI G\u00dcNCELLED\u0130Cambridge \u00dcniversitesi Rekt\u00f6r Yard\u0131mc\u0131s\u0131 Prof. Graham Virgo, bir a\u00e7\u0131klama yaparak 2020-2021 \u00f6\u011fretim y\u0131l\u0131 hakk\u0131nda son bilgileri payla\u015ft\u0131.\nHalk sa\u011fl\u0131\u011f\u0131 a\u00e7\u0131s\u0131ndan \u00fcniversitelerde al\u0131nacak \u00f6nlemlerin \u00f6nemine i\u015faret eden Prof. Virgo, COVID-19 ile etkin bir \u015fekilde m\u00fccadele ederken di\u011fer taraftan da y\u00fcksek kalitede e\u011fitim vermeyi s\u00fcrd\u00fcreceklerinin alt\u0131n\u0131 \u00e7izdi.\nRekt\u00f6r Yard\u0131mc\u0131s\u0131\u2019n\u0131n Cambridge \u00dcniversitesi\u2019nin gelecek akademik y\u0131l\u0131 ile ilgili g\u00fcncellenen a\u00e7\u0131klamas\u0131 \u00f6zetle \u015f\u00f6yle:\u201cKitlesel dersler, yani amfide yap\u0131lan kalabal\u0131k kat\u0131l\u0131ml\u0131 dersler sosyal mesafe kural\u0131 g\u00f6zetilemeyece\u011fi i\u00e7in ask\u0131ya al\u0131nd\u0131.\nBu dersler, \u00e7evrimi\u00e7i olarak yap\u0131lacak.\nDi\u011fer taraftan k\u00fc\u00e7\u00fck gruplar halinde yap\u0131lan dersler ve seminerler sosyal mesafe kural\u0131 g\u00f6zetilerek y\u00fcz y\u00fcze yap\u0131lacak.\nLaboratuvar dersleri ise yine sa\u011fl\u0131k \u00f6nlemleri g\u00f6zetilerek ve farkl\u0131 zamanlara yay\u0131larak az say\u0131da \u00f6\u011frenciyle, birlikte yap\u0131lacak.\nBununla birlikte salg\u0131n\u0131n seyri ve bu do\u011frultuda al\u0131nan \u00fcniversitemizin kararlar\u0131 dinamikli\u011fini koruyor.\nBu bak\u0131mdan pandemi planlamalar\u0131m\u0131z d\u00fczenli olarak g\u00f6zden ge\u00e7irilecektir.\u201d800 ya\u015f\u0131ndaki Cambridge\u2019den gelen bu a\u00e7\u0131klamalardan birka\u00e7 g\u00fcn \u00f6nce Mancester \u00dcniversitesi de sonbaharda derslerin \u00e7evrimi\u00e7i olaca\u011f\u0131n\u0131 duyurmu\u015ftu.\nG\u00f6zler \u015fimdi \u0130ngiltere\u2019nin bir di\u011fer k\u00f6kl\u00fc \u00fcniversitesi olan Oxford\u2019da.\nOxford\u2019dan e\u011fitimin \u00f6n\u00fcm\u00fczdeki g\u00fcz d\u00f6neminde uzaktan m\u0131 yoksa y\u00fcz y\u00fcze mi yap\u0131laca\u011f\u0131na ili\u015fkin hen\u00fcz bir a\u00e7\u0131klama yok.\nKANADA \u00dcN\u0130VERS\u0130TELER\u0130 TEMK\u0130NL\u0130Bunun yan\u0131 s\u0131ra Kanada\u2019dan birbiri ard\u0131na gelen haberlere g\u00f6re bu \u00fclkede de pek \u00e7ok \u00fcniversite g\u00fcz d\u00f6neminde \u00e7evrimi\u00e7i e\u011fitime devam edecek.\nMcGill \u00dcniversitesi, British Columbia \u00dcniversitesi ve Ottawa \u00dcniversitesi\u2019nden birbiri ard\u0131na yap\u0131lan a\u00e7\u0131klamalarda 2020-2021 akademik ders y\u0131l\u0131n\u0131n g\u00fcz d\u00f6neminin \u00e7evrimi\u00e7i olarak s\u00fcrd\u00fcr\u00fclece\u011fi kamuoyuna bildirildi.\nToronto \u00dcniversitesi ise gelecek akademik y\u0131l i\u00e7in uzaktan e\u011fitim modelleri \u00fczerinde \u00e7al\u0131\u015ft\u0131\u011f\u0131 a\u00e7\u0131klamas\u0131nda bulundu.\nAmerika Birle\u015fik Devletleri\u2019ndeki (ABD) Kaliforniya \u00dcniversitesin\u2019den (California State University) yap\u0131lan a\u00e7\u0131klamaya g\u00f6re pandemi nedeniyle g\u00fcz d\u00f6nemi dersleri \u00e7evrimi\u00e7i olarak devam edecek.\n\u00dcniversite 2021 bahar d\u00f6neminden itibaren y\u00fcz y\u00fcze e\u011fitime ge\u00e7meyi hedefliyor.\n23 kamp\u00fcs\u00fcnde binlerce \u00f6\u011frenciye e\u011fitim veren Kaliforniya \u00dcniversitesi\u2019nin bu karar\u0131ndan sonra ABD\u2019deki di\u011fer \u00fcniversitelerin nas\u0131l kararlar alacaklar\u0131 merak ediliyor.\nABD\u2019DEK\u0130 \u00dcN\u0130VERS\u0130TELERDEN Y\u00dcZ Y\u00dcZE KARARLARIPandemi nedeniyle on binlerce \u00f6l\u00fcm vakas\u0131n\u0131n ya\u015fand\u0131\u011f\u0131 ABD\u2019nin di\u011fer \u00fcniversiteleri g\u00fcz d\u00f6neminde y\u00fcz y\u00fcze e\u011fitime devam karar\u0131 ald\u0131.\nThe University of Alabama, The University of North Carolina, Texas Tech University, The University of Tennessee, University of Louisiana System, Morgan State University gibi \u00fcniversitelerden yap\u0131lan a\u00e7\u0131klamalarda g\u00fcz d\u00f6neminde y\u00fcz y\u00fcze e\u011fitim karar\u0131 ge\u00e7erlili\u011fini korumakla birlikte geli\u015fmelere g\u00f6re gelecek g\u00fcnlerde karar de\u011fi\u015fikli\u011fine gidilebilecek.\nSOSYOEKONOM\u0130K A\u00c7IDAN KAMP\u00dcSE D\u00d6N\u00dcLMEL\u0130Ge\u00e7ti\u011fimiz g\u00fcnlerde The Washington Post\u2019ta yay\u0131mlanan bir haberine g\u00f6reyse, ABD\u2019deki \u00fcniversitelerin g\u00fcz d\u00f6neminde y\u00fcz y\u00fcze e\u011fitime a\u00e7\u0131l\u0131p a\u00e7\u0131lmamas\u0131 sosyoekonomik a\u00e7\u0131dan da \u00f6nem ta\u015f\u0131yor.\nHaberde Stanford \u00dcniversitesi Hoover Enstit\u00fcs\u00fc \u00fcyesi ve Kamu Politikalar\u0131 Program\u0131 M\u00fcd\u00fcr\u00fc Lanhee J.Chen\u2019in \u015fu a\u00e7\u0131klamalar\u0131na ver verildi:\u201cPandemi, \u00fcniversite hayat\u0131n\u0131 tehdit ediyor.\nHangi uzaktan e\u011fitim program\u0131 ne kadar iyi tasarlanm\u0131\u015f olursa olsun \u00f6\u011frenciler, \u00f6\u011fretim \u00fcyeleri ve e\u011fitim personeli kamp\u00fcslerdeki gibi bir etkile\u015fim sa\u011flayam\u0131yor.\n\u00d6\u011frenciler, t\u00fcm derslerin \u00e7evrimi\u00e7i verilmesinden hayal k\u0131r\u0131kl\u0131\u011f\u0131 ya\u015f\u0131yorlar.\n\u00c7\u00fcnk\u00fc bir \u00fcniversite hayat\u0131 ya\u015fayam\u0131yorlar.\nUzaktan e\u011fitimde teknolojiye evinden ya da odas\u0131ndan ula\u015fma konusunda sosyoekonomik olarak dezavantajl\u0131 olan \u00f6\u011frenciler de var.\nT\u00fcm bu nedenler, g\u00fcz d\u00f6neminde y\u00fcz y\u00fcze e\u011fitim i\u00e7in \u00f6\u011frencileri kamp\u00fcslere geri getirmemiz gerekti\u011fini g\u00f6steriyor.\u201dAVRUPA\u2019NIN D\u0130\u011eER \u00dcLKELER\u0130NDEN NET B\u0130R ADIM YOKABD, Kanada ve \u0130ngiltere\u2019deki \u00fcniversitelerin pe\u015fi s\u0131ra gelen sonbahar d\u00f6nemi ya da tam d\u00f6nem \u00e7evrimi\u00e7i ders a\u00e7\u0131klamalar\u0131na ra\u011fmen \u0130talya, \u0130spanya, Almanya ve Fransa\u2019daki \u00fcniversitelerden hen\u00fcz herhangi bir a\u00e7\u0131klama gelmedi.\nAvrupa \u00fcniversitelerinden gelecek a\u00e7\u0131klamalar merakla beklenirken bu \u00fclkelerde e\u011fitimini s\u00fcrd\u00fcren T\u00fcrk \u00f6\u011frenciler, hen\u00fcz okullar\u0131ndan net bir a\u00e7\u0131klama yap\u0131lmad\u0131\u011f\u0131n\u0131 belirtiler.\n\u0130talya Torino\u2019daki Avrupa Tasar\u0131m Enstit\u00fcs\u00fc\u2019nde \u0130leti\u015fim Tasar\u0131m\u0131 okuyan \u015eirin Tunal\u0131, \u201cG\u00fcz d\u00f6neminde s\u0131n\u0131flara d\u00f6nece\u011fimiz s\u00f6yleniyor ama net de\u011fil\u201d diyor.\n\u0130spanya\u2019da Malaga \u00dcniversitesi Matematik b\u00f6l\u00fcm\u00fcnde okuyan Ya\u011fmur Sak ise, \u201c\u015eu an i\u00e7in gelecek d\u00f6nem derslerini y\u00fcz y\u00fcze planl\u0131yorlar ama kesin bir bilgi yok\u201d diye konu\u015fuyor.\nAlmanya\u2019da edebiyat e\u011fitimi alan U\u011fur Ozan Denizg\u00fcn\u00fc ise, \u00fcniversitelerin normalle\u015fme s\u00fcrecine ili\u015fkin hen\u00fcz bir a\u00e7\u0131klama yap\u0131lmad\u0131\u011f\u0131n\u0131 s\u00f6yl\u00fcyor.\nT\u00fcrkiye Ulusal Ajans\u0131 yetkilileri ise konu ile ilgili olarak, Avrupa\u2019daki \u00fcniversitelerde sonbahar i\u00e7in y\u00fcz y\u00fcze ya da \u00e7evrimi\u00e7i e\u011fitim karar\u0131nda pandeminin seyrinin belirleyici olaca\u011f\u0131n\u0131 belirtiyor.",
    "article_html": "",
    "meta_description": "Haberler Son Dakika - Avrupa ve ABD\u2019de \u00fcniversiteler bug\u00fcnlerde b\u00fcy\u00fck bir dikkatle koronavir\u00fcs kaynakl\u0131 pandeminin seyrini izliyor. \u0130ki k\u00f6kl\u00fc \u00fcniversite; Cambridge ve Kalifornia \u00f6n\u00fcm\u00fczdeki y\u0131l i\u00e7in \u015fimdiden kararlar\u0131n\u0131 a\u00e7\u0131klad\u0131. Kaliforniya uzaktan e\u011fitime devam derken Cambridge \u00f6nce 2021 yaz\u0131na kadar kampus yok...",
    "meta_lang": "tr"
}