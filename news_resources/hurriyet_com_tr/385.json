{
    "article_id": "7c40bd044e540d3f551726a64e9650f8.1590266190.4708924",
    "title": "'F\u00fcsun Onur'un minimalist bak\u0131\u015f\u0131ndan \u00f6\u011frenece\u011fimiz \u00e7ok \u015fey var'",
    "authors": [
        "Erkan Aktu\u011f",
        "Erkan.Aktug Hurriyet.Com.Tr"
    ],
    "canonical_link": "https://www.hurriyet.com.tr/kitap-sanat/fusun-onurun-minimalist-bakisindan-ogrenecegimiz-cok-sey-var-41518009",
    "url": "http://hurriyet.com.tr/kitap-sanat/fusun-onurun-minimalist-bakisindan-ogrenecegimiz-cok-sey-var-41518009",
    "top_img": "https://i4.hurimg.com/i/hurriyet/75/0x0/5ebe78f82269a20b90a2e995.jpg",
    "meta_img": "https://i4.hurimg.com/i/hurriyet/75/0x0/5ebe78f82269a20b90a2e995.jpg",
    "movies": [],
    "text": "Bige \u00d6rer\n\n\u0130stanbul Bienali Direkt\u00f6rl\u00fc\u011f\u00fc\u2019n\u00fcn yan\u0131 s\u0131ra \u0130KSV ad\u0131na 59. Venedik Bienali T\u00fcrkiye Pavyonu\u2019nun da y\u00fcr\u00fct\u00fcc\u00fcl\u00fc\u011f\u00fcn\u00fc yap\u0131yorsunuz. F\u00fcsun Onur ismi dan\u0131\u015fma kurulunun g\u00fcndemine nas\u0131l geldi, payla\u015fman\u0131zda sak\u0131nca yoksa neler konu\u015fuldu kurulda?\n\nT\u00fcrkiye\u2019den ve uluslararas\u0131 sanat d\u00fcnyas\u0131ndan sanat\u00e7\u0131, k\u00fcrat\u00f6r, sanat yazar\u0131 ve profesyonellerden olu\u015fan Venedik Bienali T\u00fcrkiye Pavyonu Dan\u0131\u015fma Kurulu \u00fcyeleri, yapt\u0131\u011f\u0131m\u0131z toplant\u0131larda pavyonda yer almas\u0131n\u0131 \u00f6nerdikleri sanat\u00e7\u0131 adaylar\u0131n\u0131 sunuyorlar ve her adayla ilgili bir\u00e7ok konu hep birlikte tart\u0131\u015f\u0131ld\u0131ktan sonra sergiye kat\u0131lacak sanat\u00e7\u0131 belirleniyor. Bu y\u0131l da benzer bir s\u00fcre\u00e7 i\u015fledi ve 2021\u2019deki sergiye F\u00fcsun Onur\u2019un davet edilmesine oybirli\u011fiyle karar verildi.\n\nF\u00fcsun Onur, istikrarl\u0131 ve b\u00fct\u00fcnl\u00fckl\u00fc prati\u011fi sayesinde \u00f6nc\u00fc sanat\u0131yla yar\u0131m y\u00fczy\u0131ld\u0131r d\u00fczenli aral\u0131klarla solo sergiler a\u00e7arken ayn\u0131 zamanda uluslararas\u0131 sergilerde de eserleri en \u00e7ok sergilenen sanat\u00e7\u0131lar aras\u0131nda yer alarak hem yerel hem uluslararas\u0131 sanat d\u00fcnyas\u0131nda \u00e7oktan kal\u0131c\u0131 bir yer edindi. 1970\u2019lerde o d\u00f6nem kimsenin a\u015fina olmad\u0131\u011f\u0131 bir dil ve pratik geli\u015ftirdi. Geleneksel heykelin materyalini, dura\u011fanl\u0131\u011f\u0131n\u0131, izleyiciye olan uzakl\u0131\u011f\u0131n\u0131 sorgulayarak, sergilendi\u011fi mek\u00e2nla ve zamanla ili\u015fki kuran bir anlay\u0131\u015ft\u0131 bu. Yerle\u015ftirme (enstalasyon), \u00f6zellikle de heykel yerle\u015ftirmesi gibi formatlar\u0131 T\u00fcrkiye\u2019de ilk benimseyen ve tan\u0131tan sanat\u00e7\u0131lardan biridir. Bu se\u00e7ime bu anlamda, F\u00fcsun Onur\u2019un zaman \u00f6tesi bir dile ve prati\u011fe sahip olmas\u0131, sanatsal \u00fcretiminin her daim g\u00fcncelli\u011fini korumas\u0131, hayat ve sanat aras\u0131nda kurdu\u011fu \u015fiirsel ba\u011f, \u00e7al\u0131\u015fmalar\u0131n\u0131n m\u00fczik ve geometriyle olan g\u00fc\u00e7l\u00fc ili\u015fkisi ve s\u0131n\u0131rs\u0131z yarat\u0131c\u0131l\u0131k g\u00fcc\u00fc y\u00f6n verdi.\n\nBu s\u00f6yle\u015fi \u00f6ncesi sizinle telefonda konu\u015furken \u201cKorona nedeniyle evlere kapand\u0131\u011f\u0131m\u0131z, yava\u015flamay\u0131, durmay\u0131 deneyimledi\u011fimiz s\u00fcre\u00e7te F\u00fcsun Onur\u2019un sanat\u0131ndan \u00f6\u011frenece\u011fimiz \u00e7ok \u015fey var\u201d demi\u015ftiniz. Bu s\u00f6z\u00fcn\u00fcz\u00fc detayland\u0131rman\u0131z\u0131 istesem...\n\nD\u00fcnya \u00e7ap\u0131nda \u00e7o\u011fumuzun hayat\u0131n\u0131 ve \u00e7al\u0131\u015fma bi\u00e7imini radikal bir \u015fekilde de\u011fi\u015ftiren COVID-19 pandemisinin \u00fcretim ve t\u00fcketim bi\u00e7imlerimizi bir kez daha sorgulamam\u0131za neden oldu\u011funu d\u00fc\u015f\u00fcn\u00fcyorum. K\u00fcresel \u0131s\u0131nmayla, kapitalist sistemin bir t\u00fcrl\u00fc dinmek bilmeyen b\u00fcy\u00fcmek ve daha fazla t\u00fcketmek arzusuyla da ili\u015fkilendirebilece\u011fimiz bu salg\u0131n\u0131n ekonomik oldu\u011fu kadar k\u00fclt\u00fcrel ve sosyal olarak da gelece\u011fimizi \u015fekillendirece\u011fini \u015fimdiden g\u00f6rebiliyoruz. Tabii ki bu d\u00f6nemde bu duruma nas\u0131l cevap verece\u011fimize karar vermek de b\u00fcy\u00fck \u00f6nem ta\u015f\u0131yor. Bu salg\u0131n sonras\u0131nda her \u015feye eskiden oldu\u011fu gibi devam etmeye mi \u00e7al\u0131\u015faca\u011f\u0131z yoksa bu d\u00f6nemi d\u00fc\u015f\u00fcnerek, farkl\u0131 ihtimalleri davet ederek, yorumlayarak alternatif bir d\u00fcnya yaratmaya m\u0131 \u00e7al\u0131\u015faca\u011f\u0131z? B\u00f6yle bir zamanda F\u00fcsun Onur\u2019un minimalist bak\u0131\u015f\u0131n\u0131n, felsefeden, edebiyattan, m\u00fczikten beslenen yarat\u0131c\u0131 g\u00fcc\u00fcn\u00fcn t\u00fcm sakinli\u011fi i\u00e7inde sessiz bir \u00e7\u0131\u011fl\u0131k gibi yank\u0131lanaca\u011f\u0131na inan\u0131yorum.\n\nT\u00dcRK\u0130YE\u2019Y\u0130 AVANGARD SANATLA TANI\u015eTIRDI\n\nF\u00fcsun Onur\u2019un T\u00fcrkiye kavramsal sanat\u0131ndaki yeri ve \u00f6nemiyle ilgili neler s\u00f6ylersiniz?\n\nT\u00fcrkiye\u2019de g\u00fcncel ve kavramsal sanat\u0131n \u00f6nc\u00fc isimlerinden biridir F\u00fcsun Onur. 1957\u2019de \u0130stanbul Devlet G\u00fczel Sanatlar Akademisi\u2019nde heykel \u00f6\u011frenimine ba\u015flar, bu d\u00f6nemde Hadi Bara ile \u00e7al\u0131\u015f\u0131r; daha sonra Fulbright bursu ile Amerika\u2019da felsefe ve sanat e\u011fitimi al\u0131r. T\u00fcrkiye\u2019yi avangard sanatla tan\u0131\u015ft\u0131ran ilk isimlerdendir. Heykeli statik konumundan \u00e7\u0131kararak izleyiciyi i\u00e7ine alan, onunla etkile\u015fime ge\u00e7ebilecek yeni formlar ortaya koyar. \u00c7al\u0131\u015fmalar\u0131nda g\u00fcndelik hayattan haz\u0131r ve ge\u00e7ici nesneler kullanmay\u0131 tercih eden Onur, kendi \u00f6znelli\u011fiyle modernin s\u0131n\u0131rlar\u0131n\u0131 sorgulayan ilk ku\u015faktand\u0131r. O d\u00f6nem izleyicisini kimi zaman \u015fa\u015f\u0131rtan kimi zaman bir oyunun i\u00e7ine davet eden \u00e7al\u0131\u015fmalar\u0131yla hi\u00e7bir otoriteyi tan\u0131madan kendi bildi\u011fi yoldan y\u00fcr\u00fcmeyi se\u00e7er. Mek\u00e2n, zaman, de\u011fi\u015fim, ge\u00e7icilik gibi temalara s\u0131kl\u0131kla yer verir. M\u00fczi\u011fe olan tutkusuyla \u00e7al\u0131\u015fmalar\u0131nda kendini g\u00f6sterir. \u0130\u015flerine m\u00fczikle ili\u015fkili ba\u015fl\u0131klar verir ve mek\u00e2nlar\u0131n ritminden yola \u00e7\u0131karak farkl\u0131 ritmler olu\u015fturur. Yaratt\u0131\u011f\u0131 bu g\u00f6rsel ritmler arac\u0131l\u0131\u011f\u0131yla sadece g\u00f6r\u00fclebilen de\u011fil, hatta \u2018duyulabilen\u2019 bir evren yarat\u0131r.\n\nF\u00fcsun Onur, Venedik Bienali T\u00fcrkiye Pavyonu i\u00e7in se\u00e7ilmeyi nas\u0131l kar\u015f\u0131lad\u0131?\n\nDaveti b\u00fcy\u00fck mutlulukla kar\u015f\u0131lad\u0131. Davetimizi ilk konu\u015fmam\u0131zda heyecanla kabul etmesi bizi de tabii ki \u00e7ok mutlu etti.\n\nSizin F\u00fcsun Onur\u2019a k\u00fcrat\u00f6rl\u00fck yapman\u0131z nas\u0131l g\u00fcndeme geldi? O mu sizi se\u00e7ti?\n\nF\u00fcsun Onur\u2019la birbirimizi yakla\u015f\u0131k 20 y\u0131ld\u0131r tan\u0131yoruz. Farkl\u0131 sergilerde birlikte \u00e7al\u0131\u015fma f\u0131rsat\u0131 bulduk. Benim bu serginin k\u00fcrat\u00f6rl\u00fc\u011f\u00fcn\u00fc yapmama birlikte karar verdik.\n\nF\u00fcsun Onur\u2019un \u2018F\u00fcsunonurca\u2019 diyebilece\u011fimiz, \u00e7ok kendine has, \u015fiirsel ve f\u0131s\u0131lt\u0131yla konu\u015fan zarif bir \u00fcslubu var... B\u00f6yle bir sanat\u00e7\u0131ya k\u00fcrat\u00f6rl\u00fck yapmak kolay olmasa gerek. Bu durum bir gerilim yarat\u0131yor mu sizde?\n\n20 seneye yak\u0131n zamand\u0131r sanat\u00e7\u0131larla birlikte \u00e7al\u0131\u015f\u0131yorum ve uluslararas\u0131 sergiler ger\u00e7ekle\u015ftiriyorum. Benim i\u00e7in sergi yapmak, sanat\u00e7\u0131larla birlikte \u00e7al\u0131\u015fmak hayat\u0131mda en \u00e7ok keyif ald\u0131\u011f\u0131m, beni en \u00e7ok mutlu eden \u015feylerden biri. Bu serginin k\u00fcrat\u00f6r\u00fc olarak F\u00fcsun Onur\u2019a e\u015flik etmek, \u00e7al\u0131\u015fma s\u00fcrecini kolayla\u015ft\u0131rmak, onunla birlikte d\u00fc\u015f\u00fcnmek, gerekti\u011finde onu temsil etmek, bu sergi i\u00e7in haz\u0131rlamaya ba\u015flad\u0131\u011f\u0131m\u0131z yay\u0131n \u00fczerine \u00e7al\u0131\u015fmak benim i\u00e7in tarifsiz bir mutluluk ve b\u00fcy\u00fck bir onur. \u0130KSV\u2019nin tecr\u00fcbeli ekipleriyle bu serginin en iyi \u015fekilde ger\u00e7ekle\u015fmesi i\u00e7in \u00e7al\u0131\u015faca\u011f\u0131z. Tabii ki F\u00fcsun Onur\u2019u bu sergiyle bir kez daha uluslararas\u0131 sanat tarihi ba\u011flam\u0131nda konumland\u0131rmaya katk\u0131da bulunmak b\u00fcy\u00fck bir sorumluluk; bu anlamda heyecan duyuyorum.\n\nSANATI YA\u015eAMA B\u0130\u00c7\u0130M\u0130\n\nF\u00fcsun Onur\n\nDan\u0131\u015fma kurulunun F\u00fcsun Onur\u2019la ilgili a\u00e7\u0131klamas\u0131nda \u201cYaln\u0131zca yap\u0131tlar\u0131yla de\u011fil, ya\u015fam bi\u00e7imiyle de hayat ve sanat aras\u0131nda kurdu\u011fu \u015fiirsel ili\u015fkiyi ya\u015fayan ender sanat\u00e7\u0131lardand\u0131r\u201d ifadeleri yer al\u0131yor. Sanat\u0131 t\u00fcm h\u00fccreleriyle ya\u015fayan bir sanat\u00e7\u0131 F\u00fcsun Onur. Onun Bo\u011faz\u2019daki evini bile sanat yap\u0131t\u0131 olarak g\u00f6renler var. Hi\u00e7 gittiniz mi evine, gittiyseniz neler hissettiniz?\n\nHayatla sanat\u0131 birle\u015ftiren, sanat\u0131 ya\u015fama bi\u00e7imi olarak d\u00fc\u015f\u00fcnen F\u00fcsun Onur\u2019un evi, at\u00f6lyesi ve kulland\u0131\u011f\u0131 malzemeler hep bir b\u00fct\u00fcnl\u00fck i\u00e7indedir. F\u00fcsun Onur\u2019u Kuzguncuk\u2019ta, ablas\u0131 \u0130lhan Onur ve kedileriyle birlikte ya\u015fad\u0131\u011f\u0131 evinde ziyaret etmek ve do\u011fup b\u00fcy\u00fcd\u00fc\u011f\u00fc, onun sanat\u0131na adeta \u015fekil veren bu evde onunla vakit ge\u00e7irmek bana her ziyaretimde ilk defa bulu\u015ftu\u011fumuzda oldu\u011fu gibi heyecan ve mutluluk verir. Bo\u011faz\u2019a a\u00e7\u0131lan bu yal\u0131n\u0131n her k\u00f6\u015fesi ya\u015fant\u0131yla, biyografik katmanlarla \u00f6r\u00fcl\u00fcd\u00fcr. Kar\u015f\u0131n\u0131za \u00e7\u0131kan her objeyle birlikte ba\u015fka bir zamana ve hat\u0131raya gidersiniz ve F\u00fcsun Onur\u2019un bir\u00e7ok \u00e7al\u0131\u015fmas\u0131n\u0131n izine burada rastlars\u0131n\u0131z. Bu ev, yaratt\u0131\u011f\u0131 enerjiyle insan\u0131 i\u00e7ine alan, huzur veren bir yer olmu\u015ftur benim i\u00e7in; zaman\u0131n adeta durdu\u011fu bu efsunlu mek\u00e2n sakinle\u015fti\u011fim, yava\u015flad\u0131\u011f\u0131m, farkl\u0131 d\u00fc\u015f\u00fcnme bi\u00e7imlerine tamam\u0131yla kendimi a\u00e7abildi\u011fim, zaman \u00f6tesi hissetti\u011fim bir aland\u0131r. Onur\u2019un sanatsal prati\u011finin en \u00f6nemli destek\u00e7isi, yol arkada\u015f\u0131 \u0130lhan Onur, \u00f6zellikle ar\u015fivinin 70\u2019lerden beri eksiksiz olu\u015fturulmas\u0131n\u0131 sa\u011flam\u0131\u015ft\u0131r. Eve ad\u0131m at\u0131nca ben de hemen bu evin \u00e7ok uzun zamand\u0131r bir par\u00e7as\u0131ym\u0131\u015f\u0131m gibi hissederim; \u00f6ylesine kucaklay\u0131c\u0131 ve samimidir.\n\nHER ZAMAN FISILTIYI YE\u011eLED\u0130\n\nT\u00fcrkiye Pavyonu sergisiyle ilgili neler konu\u015fuyorsunuz F\u00fcsun Onur\u2019la? Nas\u0131l bir sergi olaca\u011f\u0131yla ilgili bir \u015feyler belirdi mi?\n\nF\u00fcsun Onur\u2019la s\u0131k s\u0131k konu\u015fuyoruz. Daha i\u015fin \u00e7ok ba\u015f\u0131nday\u0131z, \u00e7al\u0131\u015fmaya ba\u015flayal\u0131 sadece bir ay oldu ama mek\u00e2n planlar\u0131, haritalar\u0131 ve foto\u011fraflar \u00fczerinden birlikte d\u00fc\u015f\u00fcnmeye ba\u015flad\u0131k. Zaman i\u00e7inde nas\u0131l bir sergi ortaya \u00e7\u0131kaca\u011f\u0131n\u0131 birlikte g\u00f6rece\u011fiz. Acele etmeden, sakinlikle, bol bol d\u00fc\u015f\u00fcnerek hareket etmeyi \u00f6nemsiyoruz.\n\nD\u00fcnyada hayli \u00f6nemsenen \u0130stanbul Bienali\u2019nin direkt\u00f6r\u00fc olarak y\u0131llarca pek \u00e7ok k\u00fcrat\u00f6rle \u00e7al\u0131\u015ft\u0131n\u0131z. Bu kez siz k\u00fcrat\u00f6rs\u00fcn\u00fcz. Venedik Bienali gibi, sanat d\u00fcnyas\u0131nda t\u00fcm g\u00f6zlerin \u00fczerinde oldu\u011fu devasa bir etkinlikte T\u00fcrkiye Pavyonu k\u00fcrat\u00f6r\u00fc olarak izleyici kar\u015f\u0131s\u0131na \u00e7\u0131kmak nas\u0131l bir duygu yarat\u0131yor sizde? Bir gerilim hissediyor musunuz?\n\nBen bu sergide F\u00fcsun Onur\u2019un bir kez daha d\u00fcnya sanat alan\u0131nda hak etti\u011fi yere yerle\u015fmesi ve onun hayallerini ger\u00e7ekle\u015ftirmesi i\u00e7in \u00e7al\u0131\u015faca\u011f\u0131m. F\u00fcsun Onur yar\u0131m y\u00fczy\u0131l\u0131 a\u015fk\u0131n prati\u011finde hi\u00e7bir zaman y\u00fcksek ses \u00e7\u0131karmay\u0131 tercih etmedi; o her zaman f\u0131s\u0131lt\u0131y\u0131 ye\u011fledi. T\u00fcrkiye\u2019de ve yurtd\u0131\u015f\u0131nda 1970\u2019ten beri kat\u0131ld\u0131\u011f\u0131 100\u2019e yak\u0131n serginin \u00e7o\u011fu i\u00e7in yeni eserler \u00fcretti. Onur, her zaman en \u00e7ok eserlerinin \u00fcretim s\u00fcrecinde heyecanland\u0131\u011f\u0131n\u0131 ifade etmi\u015ftir. Ben de bunca y\u0131ll\u0131k deneyim ve birikimimle hareket ederek, onun \u00f6zg\u00fcrce \u00fcretmesi i\u00e7in t\u00fcm ko\u015ful ve ili\u015fkileri sa\u011flayarak, sanat\u0131yla aras\u0131na girecek d\u00fcnyevi sorunlardan onu azat etmek i\u00e7in \u00e7al\u0131\u015faca\u011f\u0131m.",
    "keywords": [
        "\u00e7ok",
        "bu",
        "sanat",
        "var",
        "bak\u0131\u015f\u0131ndan",
        "minimalist",
        "\u00f6\u011frenece\u011fimiz",
        "i\u00e7in",
        "f\u00fcsun",
        "ve",
        "bir",
        "onur",
        "zaman",
        "onurun",
        "\u015fey"
    ],
    "meta_keywords": [
        "59. Venedik Bienali",
        "F\u00fcsun Onur",
        "Bige \u00d6rer",
        "Venedik Bienali T\u00fcrkiye Pavyonu"
    ],
    "publish_date": null,
    "summary": "F\u00fcsun Onur ismi dan\u0131\u015fma kurulunun g\u00fcndemine nas\u0131l geldi, payla\u015fman\u0131zda sak\u0131nca yoksa neler konu\u015fuldu kurulda?\nBu y\u0131l da benzer bir s\u00fcre\u00e7 i\u015fledi ve 2021\u2019deki sergiye F\u00fcsun Onur\u2019un davet edilmesine oybirli\u011fiyle karar verildi.\nF\u00fcsun Onur, istikrarl\u0131 ve b\u00fct\u00fcnl\u00fckl\u00fc prati\u011fi sayesinde \u00f6nc\u00fc sanat\u0131yla yar\u0131m y\u00fczy\u0131ld\u0131r d\u00fczenli aral\u0131klarla solo sergiler a\u00e7arken ayn\u0131 zamanda uluslararas\u0131 sergilerde de eserleri en \u00e7ok sergilenen sanat\u00e7\u0131lar aras\u0131nda yer alarak hem yerel hem uluslararas\u0131 sanat d\u00fcnyas\u0131nda \u00e7oktan kal\u0131c\u0131 bir yer edindi.\n1970\u2019lerde o d\u00f6nem kimsenin a\u015fina olmad\u0131\u011f\u0131 bir dil ve pratik geli\u015ftirdi.\nGeleneksel heykelin materyalini, dura\u011fanl\u0131\u011f\u0131n\u0131, izleyiciye olan uzakl\u0131\u011f\u0131n\u0131 sorgulayarak, sergilendi\u011fi mek\u00e2nla ve zamanla ili\u015fki kuran bir anlay\u0131\u015ft\u0131 bu.\nYerle\u015ftirme (enstalasyon), \u00f6zellikle de heykel yerle\u015ftirmesi gibi formatlar\u0131 T\u00fcrkiye\u2019de ilk benimseyen ve tan\u0131tan sanat\u00e7\u0131lardan biridir.\nBu se\u00e7ime bu anlamda, F\u00fcsun Onur\u2019un zaman \u00f6tesi bir dile ve prati\u011fe sahip olmas\u0131, sanatsal \u00fcretiminin her daim g\u00fcncelli\u011fini korumas\u0131, hayat ve sanat aras\u0131nda kurdu\u011fu \u015fiirsel ba\u011f, \u00e7al\u0131\u015fmalar\u0131n\u0131n m\u00fczik ve geometriyle olan g\u00fc\u00e7l\u00fc ili\u015fkisi ve s\u0131n\u0131rs\u0131z yarat\u0131c\u0131l\u0131k g\u00fcc\u00fc y\u00f6n verdi.\nBu s\u00f6yle\u015fi \u00f6ncesi sizinle telefonda konu\u015furken \u201cKorona nedeniyle evlere kapand\u0131\u011f\u0131m\u0131z, yava\u015flamay\u0131, durmay\u0131 deneyimledi\u011fimiz s\u00fcre\u00e7te F\u00fcsun Onur\u2019un sanat\u0131ndan \u00f6\u011frenece\u011fimiz \u00e7ok \u015fey var\u201d demi\u015ftiniz.\nBu s\u00f6z\u00fcn\u00fcz\u00fc detayland\u0131rman\u0131z\u0131 istesem...D\u00fcnya \u00e7ap\u0131nda \u00e7o\u011fumuzun hayat\u0131n\u0131 ve \u00e7al\u0131\u015fma bi\u00e7imini radikal bir \u015fekilde de\u011fi\u015ftiren COVID-19 pandemisinin \u00fcretim ve t\u00fcketim bi\u00e7imlerimizi bir kez daha sorgulamam\u0131za neden oldu\u011funu d\u00fc\u015f\u00fcn\u00fcyorum.\nK\u00fcresel \u0131s\u0131nmayla, kapitalist sistemin bir t\u00fcrl\u00fc dinmek bilmeyen b\u00fcy\u00fcmek ve daha fazla t\u00fcketmek arzusuyla da ili\u015fkilendirebilece\u011fimiz bu salg\u0131n\u0131n ekonomik oldu\u011fu kadar k\u00fclt\u00fcrel ve sosyal olarak da gelece\u011fimizi \u015fekillendirece\u011fini \u015fimdiden g\u00f6rebiliyoruz.\nTabii ki bu d\u00f6nemde bu duruma nas\u0131l cevap verece\u011fimize karar vermek de b\u00fcy\u00fck \u00f6nem ta\u015f\u0131yor.\nBu salg\u0131n sonras\u0131nda her \u015feye eskiden oldu\u011fu gibi devam etmeye mi \u00e7al\u0131\u015faca\u011f\u0131z yoksa bu d\u00f6nemi d\u00fc\u015f\u00fcnerek, farkl\u0131 ihtimalleri davet ederek, yorumlayarak alternatif bir d\u00fcnya yaratmaya m\u0131 \u00e7al\u0131\u015faca\u011f\u0131z?\nB\u00f6yle bir zamanda F\u00fcsun Onur\u2019un minimalist bak\u0131\u015f\u0131n\u0131n, felsefeden, edebiyattan, m\u00fczikten beslenen yarat\u0131c\u0131 g\u00fcc\u00fcn\u00fcn t\u00fcm sakinli\u011fi i\u00e7inde sessiz bir \u00e7\u0131\u011fl\u0131k gibi yank\u0131lanaca\u011f\u0131na inan\u0131yorum.\nT\u00dcRK\u0130YE\u2019Y\u0130 AVANGARD SANATLA TANI\u015eTIRDIF\u00fcsun Onur\u2019un T\u00fcrkiye kavramsal sanat\u0131ndaki yeri ve \u00f6nemiyle ilgili neler s\u00f6ylersiniz?\nT\u00fcrkiye\u2019de g\u00fcncel ve kavramsal sanat\u0131n \u00f6nc\u00fc isimlerinden biridir F\u00fcsun Onur.\n1957\u2019de \u0130stanbul Devlet G\u00fczel Sanatlar Akademisi\u2019nde heykel \u00f6\u011frenimine ba\u015flar, bu d\u00f6nemde Hadi Bara ile \u00e7al\u0131\u015f\u0131r; daha sonra Fulbright bursu ile Amerika\u2019da felsefe ve sanat e\u011fitimi al\u0131r.\nHeykeli statik konumundan \u00e7\u0131kararak izleyiciyi i\u00e7ine alan, onunla etkile\u015fime ge\u00e7ebilecek yeni formlar ortaya koyar.\n\u00c7al\u0131\u015fmalar\u0131nda g\u00fcndelik hayattan haz\u0131r ve ge\u00e7ici nesneler kullanmay\u0131 tercih eden Onur, kendi \u00f6znelli\u011fiyle modernin s\u0131n\u0131rlar\u0131n\u0131 sorgulayan ilk ku\u015faktand\u0131r.\nO d\u00f6nem izleyicisini kimi zaman \u015fa\u015f\u0131rtan kimi zaman bir oyunun i\u00e7ine davet eden \u00e7al\u0131\u015fmalar\u0131yla hi\u00e7bir otoriteyi tan\u0131madan kendi bildi\u011fi yoldan y\u00fcr\u00fcmeyi se\u00e7er.\n\u0130\u015flerine m\u00fczikle ili\u015fkili ba\u015fl\u0131klar verir ve mek\u00e2nlar\u0131n ritminden yola \u00e7\u0131karak farkl\u0131 ritmler olu\u015fturur.\nYaratt\u0131\u011f\u0131 bu g\u00f6rsel ritmler arac\u0131l\u0131\u011f\u0131yla sadece g\u00f6r\u00fclebilen de\u011fil, hatta \u2018duyulabilen\u2019 bir evren yarat\u0131r.\nF\u00fcsun Onur, Venedik Bienali T\u00fcrkiye Pavyonu i\u00e7in se\u00e7ilmeyi nas\u0131l kar\u015f\u0131lad\u0131?\nDavetimizi ilk konu\u015fmam\u0131zda heyecanla kabul etmesi bizi de tabii ki \u00e7ok mutlu etti.\nSizin F\u00fcsun Onur\u2019a k\u00fcrat\u00f6rl\u00fck yapman\u0131z nas\u0131l g\u00fcndeme geldi?\nF\u00fcsun Onur\u2019la birbirimizi yakla\u015f\u0131k 20 y\u0131ld\u0131r tan\u0131yoruz.\nF\u00fcsun Onur\u2019un \u2018F\u00fcsunonurca\u2019 diyebilece\u011fimiz, \u00e7ok kendine has, \u015fiirsel ve f\u0131s\u0131lt\u0131yla konu\u015fan zarif bir \u00fcslubu var... B\u00f6yle bir sanat\u00e7\u0131ya k\u00fcrat\u00f6rl\u00fck yapmak kolay olmasa gerek.\nBu durum bir gerilim yarat\u0131yor mu sizde?\nBenim i\u00e7in sergi yapmak, sanat\u00e7\u0131larla birlikte \u00e7al\u0131\u015fmak hayat\u0131mda en \u00e7ok keyif ald\u0131\u011f\u0131m, beni en \u00e7ok mutlu eden \u015feylerden biri.\nBu serginin k\u00fcrat\u00f6r\u00fc olarak F\u00fcsun Onur\u2019a e\u015flik etmek, \u00e7al\u0131\u015fma s\u00fcrecini kolayla\u015ft\u0131rmak, onunla birlikte d\u00fc\u015f\u00fcnmek, gerekti\u011finde onu temsil etmek, bu sergi i\u00e7in haz\u0131rlamaya ba\u015flad\u0131\u011f\u0131m\u0131z yay\u0131n \u00fczerine \u00e7al\u0131\u015fmak benim i\u00e7in tarifsiz bir mutluluk ve b\u00fcy\u00fck bir onur.\n\u0130KSV\u2019nin tecr\u00fcbeli ekipleriyle bu serginin en iyi \u015fekilde ger\u00e7ekle\u015fmesi i\u00e7in \u00e7al\u0131\u015faca\u011f\u0131z.\nTabii ki F\u00fcsun Onur\u2019u bu sergiyle bir kez daha uluslararas\u0131 sanat tarihi ba\u011flam\u0131nda konumland\u0131rmaya katk\u0131da bulunmak b\u00fcy\u00fck bir sorumluluk; bu anlamda heyecan duyuyorum.\nSANATI YA\u015eAMA B\u0130\u00c7\u0130M\u0130F\u00fcsun OnurDan\u0131\u015fma kurulunun F\u00fcsun Onur\u2019la ilgili a\u00e7\u0131klamas\u0131nda \u201cYaln\u0131zca yap\u0131tlar\u0131yla de\u011fil, ya\u015fam bi\u00e7imiyle de hayat ve sanat aras\u0131nda kurdu\u011fu \u015fiirsel ili\u015fkiyi ya\u015fayan ender sanat\u00e7\u0131lardand\u0131r\u201d ifadeleri yer al\u0131yor.\nSanat\u0131 t\u00fcm h\u00fccreleriyle ya\u015fayan bir sanat\u00e7\u0131 F\u00fcsun Onur.\nOnun Bo\u011faz\u2019daki evini bile sanat yap\u0131t\u0131 olarak g\u00f6renler var.\nHayatla sanat\u0131 birle\u015ftiren, sanat\u0131 ya\u015fama bi\u00e7imi olarak d\u00fc\u015f\u00fcnen F\u00fcsun Onur\u2019un evi, at\u00f6lyesi ve kulland\u0131\u011f\u0131 malzemeler hep bir b\u00fct\u00fcnl\u00fck i\u00e7indedir.\nF\u00fcsun Onur\u2019u Kuzguncuk\u2019ta, ablas\u0131 \u0130lhan Onur ve kedileriyle birlikte ya\u015fad\u0131\u011f\u0131 evinde ziyaret etmek ve do\u011fup b\u00fcy\u00fcd\u00fc\u011f\u00fc, onun sanat\u0131na adeta \u015fekil veren bu evde onunla vakit ge\u00e7irmek bana her ziyaretimde ilk defa bulu\u015ftu\u011fumuzda oldu\u011fu gibi heyecan ve mutluluk verir.\nKar\u015f\u0131n\u0131za \u00e7\u0131kan her objeyle birlikte ba\u015fka bir zamana ve hat\u0131raya gidersiniz ve F\u00fcsun Onur\u2019un bir\u00e7ok \u00e7al\u0131\u015fmas\u0131n\u0131n izine burada rastlars\u0131n\u0131z.\nOnur\u2019un sanatsal prati\u011finin en \u00f6nemli destek\u00e7isi, yol arkada\u015f\u0131 \u0130lhan Onur, \u00f6zellikle ar\u015fivinin 70\u2019lerden beri eksiksiz olu\u015fturulmas\u0131n\u0131 sa\u011flam\u0131\u015ft\u0131r.\nEve ad\u0131m at\u0131nca ben de hemen bu evin \u00e7ok uzun zamand\u0131r bir par\u00e7as\u0131ym\u0131\u015f\u0131m gibi hissederim; \u00f6ylesine kucaklay\u0131c\u0131 ve samimidir.\nHER ZAMAN FISILTIYI YE\u011eLED\u0130T\u00fcrkiye Pavyonu sergisiyle ilgili neler konu\u015fuyorsunuz F\u00fcsun Onur\u2019la?\nNas\u0131l bir sergi olaca\u011f\u0131yla ilgili bir \u015feyler belirdi mi?\nDaha i\u015fin \u00e7ok ba\u015f\u0131nday\u0131z, \u00e7al\u0131\u015fmaya ba\u015flayal\u0131 sadece bir ay oldu ama mek\u00e2n planlar\u0131, haritalar\u0131 ve foto\u011fraflar \u00fczerinden birlikte d\u00fc\u015f\u00fcnmeye ba\u015flad\u0131k.\nZaman i\u00e7inde nas\u0131l bir sergi ortaya \u00e7\u0131kaca\u011f\u0131n\u0131 birlikte g\u00f6rece\u011fiz.\nD\u00fcnyada hayli \u00f6nemsenen \u0130stanbul Bienali\u2019nin direkt\u00f6r\u00fc olarak y\u0131llarca pek \u00e7ok k\u00fcrat\u00f6rle \u00e7al\u0131\u015ft\u0131n\u0131z.\nVenedik Bienali gibi, sanat d\u00fcnyas\u0131nda t\u00fcm g\u00f6zlerin \u00fczerinde oldu\u011fu devasa bir etkinlikte T\u00fcrkiye Pavyonu k\u00fcrat\u00f6r\u00fc olarak izleyici kar\u015f\u0131s\u0131na \u00e7\u0131kmak nas\u0131l bir duygu yarat\u0131yor sizde?\nBen bu sergide F\u00fcsun Onur\u2019un bir kez daha d\u00fcnya sanat alan\u0131nda hak etti\u011fi yere yerle\u015fmesi ve onun hayallerini ger\u00e7ekle\u015ftirmesi i\u00e7in \u00e7al\u0131\u015faca\u011f\u0131m.\nF\u00fcsun Onur yar\u0131m y\u00fczy\u0131l\u0131 a\u015fk\u0131n prati\u011finde hi\u00e7bir zaman y\u00fcksek ses \u00e7\u0131karmay\u0131 tercih etmedi; o her zaman f\u0131s\u0131lt\u0131y\u0131 ye\u011fledi.\nT\u00fcrkiye\u2019de ve yurtd\u0131\u015f\u0131nda 1970\u2019ten beri kat\u0131ld\u0131\u011f\u0131 100\u2019e yak\u0131n serginin \u00e7o\u011fu i\u00e7in yeni eserler \u00fcretti.\nOnur, her zaman en \u00e7ok eserlerinin \u00fcretim s\u00fcrecinde heyecanland\u0131\u011f\u0131n\u0131 ifade etmi\u015ftir.\nBen de bunca y\u0131ll\u0131k deneyim ve birikimimle hareket ederek, onun \u00f6zg\u00fcrce \u00fcretmesi i\u00e7in t\u00fcm ko\u015ful ve ili\u015fkileri sa\u011flayarak, sanat\u0131yla aras\u0131na girecek d\u00fcnyevi sorunlardan onu azat etmek i\u00e7in \u00e7al\u0131\u015faca\u011f\u0131m.",
    "article_html": "",
    "meta_description": "2021\u2019de 59\u2019uncusu d\u00fczenlenecek d\u00fcnyan\u0131n en prestijli sanat etkinli\u011fi 59. Venedik Bienali kapsam\u0131ndaki T\u00fcrkiye Pavyonu\u2019nda kavramsal sanat\u0131n \u00f6nc\u00fc isimlerinden F\u00fcsun Onur yer alacak. Serginin k\u00f6rat\u00f6rl\u00fc\u011f\u00fcn\u00fc \u00fcstlenen Bige \u00d6rer, \u201cKoronavir\u00fcs salg\u0131n\u0131 nedeniyle yava\u015flamay\u0131 deneyimledi\u011fimiz b\u00f6yle bir zamanda F\u00fcsun Onur\u2019un...",
    "meta_lang": "tr"
}