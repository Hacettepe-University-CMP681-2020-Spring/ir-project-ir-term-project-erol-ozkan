{
    "article_id": "614b62848e23a79b91c7ddaf062aafe6.1590266065.824424",
    "title": "Yeni g\u00f6revine ba\u015flayan Deniz Bayramo\u011flu anlatt\u0131: Muhabirim, aktif \u015fekilde haberin i\u00e7inde olaca\u011f\u0131m yoksa kendime ihanet etmi\u015f olurum",
    "authors": [
        "Hakan Gence"
    ],
    "canonical_link": "https://www.hurriyet.com.tr/kelebek/hurriyet-pazar/yeni-gorevine-baslayan-deniz-bayramoglu-anlatti-yillar-once-soylemistim-bu-benim-genclik-hayalimdi-41519312",
    "url": "http://hurriyet.com.tr/kelebek/hurriyet-pazar/yeni-gorevine-baslayan-deniz-bayramoglu-anlatti-yillar-once-soylemistim-bu-benim-genclik-hayalimdi-41519312",
    "top_img": "https://i4.hurimg.com/i/hurriyet/75/0x0/5ec00c9f67b0a914a45fa24b.jpg",
    "meta_img": "https://i4.hurimg.com/i/hurriyet/75/0x0/5ec00c9f67b0a914a45fa24b.jpg",
    "movies": [],
    "text": "Son bir haftad\u0131r yeni g\u00f6revi dolay\u0131s\u0131yla yo\u011fun tempoda \u00e7al\u0131\u015f\u0131yor. Yine de \u00e7ok dakik. S\u00f6zle\u015fti\u011fimiz saatte ar\u0131yor. Farkl\u0131 bir havas\u0131 var: Hem cool hem g\u00fclery\u00fczl\u00fc. Ciddiyken bile bir yandan ne\u015feli. Ekran\u0131n b\u00fcy\u00fcs\u00fc oldu\u011funu kabul ediyor. Bug\u00fcne kadar kap\u0131lmamaya gayret etti\u011fini ekleyerek \u201cUmut ediyorum \u015firazem kaymam\u0131\u015ft\u0131r\u201d diyor. Konu g\u00fcndem d\u0131\u015f\u0131na \u00e7\u0131k\u0131nca ba\u011flama \u00e7ald\u0131\u011f\u0131ndan, Pink Floyd sevgisinden keyifle bahsediyor. Deniz Bayramo\u011flu\u2019yla yeni g\u00f6revi ve in\u015fa etmek istedi\u011fi habercilik vizyonuna do\u011fru bir sohbete dal\u0131yoruz.\n\n\u25ca Bir haberciye anchorman s\u0131fat\u0131n\u0131 veren \u00f6zellikler neler?\n\nG\u00fcvenilirlik, samimiyet, muhabirlik... Do\u011frunun yan\u0131nda durmak. Bir de bunlara ek olarak sihir! Bu sihre de ki\u015fi kendi de\u011fil, izleyici karar\n\nverir.\n\n\u25ca Sizin sihriniz neydi, bu i\u015f i\u00e7in neden se\u00e7ildiniz?\n\nBunu ben de d\u00fc\u015f\u00fcnd\u00fcm. Kanal D Haber Merkezi, T\u00fcrkiye\u2019nin en iyi, en yetkin, en titiz ve alan\u0131nda uzman haber merkezi. Peki benim art\u0131m ne? H\u0131zl\u0131 bir de\u011fi\u015fim s\u00fcreci ya\u015fad\u0131k. 20 sene CNN T\u00fcrk\u2019te g\u00f6rev ald\u0131m. Hem Kanal D Haber Merkezi\u2019ndeki hem de T\u00fcrkiye\u2019nin farkl\u0131 yerlerindeki bir\u00e7ok isimle \u00e7al\u0131\u015fma imk\u00e2n\u0131m oldu. Haber merkezine \u00e7ok daha \u00e7abuk n\u00fcfuz edip onlarla o uyumu sa\u011flayaca\u011f\u0131m\u0131 ve bu g\u00f6revin alt\u0131ndan kalkaca\u011f\u0131m\u0131 d\u00fc\u015f\u00fcnd\u00fckleri i\u00e7in b\u00f6yle bir tercih yapm\u0131\u015f olabilirler.\n\n\u25ca Sizinle ba\u015flayan yeni d\u00f6nemde izleyiciyi neler bekliyor?\n\nSakin ama iddial\u0131, haber merkezinin \u00f6n planda oldu\u011fu, sunucunun kendisini de\u011fil haberi anlatt\u0131\u011f\u0131 bir yap\u0131 in\u015fa etmeye \u00e7al\u0131\u015faca\u011f\u0131z. Ger\u00e7ek haberi, do\u011fru \u015fekilde almak i\u00e7in adresin Kanal D Ana Haber oldu\u011funu g\u00f6recekler.\n\nBu i\u015fte sevilmek i\u00e7in karizma \u00e7ok \u00f6nemli\n\n\u25ca S\u0131cak g\u00fcndemin yo\u011fun oldu\u011fu bir s\u00fcre\u00e7ten ge\u00e7iyoruz. Anchorman olmak i\u00e7in nas\u0131l bir d\u00f6nem?\n\nT\u00fcrkiye\u2019de ana haber sunmak her d\u00f6nem zordur.\n\n\u25ca Neden?\n\n80 k\u00fcsur milyonluk, \u00e7okk\u00fclt\u00fcrl\u00fc ve her anlamda zengin bir \u00fclkeyiz. Ana haber herkese ula\u015fmaya \u00e7al\u0131\u015f\u0131r. Bu kadar farkl\u0131 dinami\u011fin oldu\u011fu bir \u00fclkede herkese ayn\u0131 rahatl\u0131k ve mesafede ula\u015fman\u0131z m\u00fcmk\u00fcn olmuyor. Dolay\u0131s\u0131yla T\u00fcrkiye\u2019de her zaman habercilik, hele ki ana haber sunuculu\u011fu zordur.\n\n\u25ca Haberin ne kadar i\u00e7inde olacaks\u0131n\u0131z?\n\nMuhabirim, haberin i\u00e7inde aktif \u015fekilde olaca\u011f\u0131m. Yoksa kendime ihanet etmi\u015f olurum.\n\n\u25ca Karizma ne kadar \u00f6nemli?\n\n\u00c7ok \u00f6nemli. \u00c7\u00fcnk\u00fc ne kadar deneyimli olursan\u0131z olun, i\u015f seyircinin sizi sevip kabul etmesine ba\u011fl\u0131.\n\n\u25ca Siz karizmatik misiniz?\n\n\u2018Kendimi karizmatik buluyorum\u2019 dersem karizmatik de\u011filimdir.\n\n\u25ca \u0130nsan anchorman olunca kendini daha seksi hissediyor mu?\n\nYok vallahi. Bende hi\u00e7 \u00f6yle bir \u015fey olmad\u0131. \u00d6yle hissetmiyorum.\n\nTeklifi kabul etmemek kariyerime ihanet olurdu\n\n\u25ca Haftan\u0131n be\u015f g\u00fcn\u00fc s\u00fcren bir maraton. Bu kadar stresli bir i\u015fi kabul ederken hi\u00e7 durup d\u00fc\u015f\u00fcnd\u00fcn\u00fcz m\u00fc? Yoksa hayaliniz miydi?\n\n\u00dcniversitede bir \u00f6\u011fretmenimin o\u011fluna y\u0131llar \u00f6nce \u2018Kanal D Ana Haber\u2019 hedefimi s\u00f6ylemi\u015fim. Gen\u00e7lik hayalimdi. Gazeteci, sunucu ve ekran y\u00fcz\u00fc olarak bir kariyer yolu takip ediyorsan gidilebilecek en \u00fcst nokta Kanal D Ana Haber. B\u00f6yle bir teklifi kabul etmemek insan\u0131n kariyerine ihanet olur.\n\n\u25ca Eski haber spikerlerinin d\u00fczg\u00fcn T\u00fcrk\u00e7e kullan\u0131m\u0131 dikkat \u00e7ekerdi. Sizin de buna benzer \u00f6ncelikleriniz var m\u0131?\n\nT\u00fcrk\u00e7enin do\u011fru kullan\u0131lmas\u0131 gerekti\u011fine, diksiyonun \u00f6nemli oldu\u011funa inan\u0131yorum. Ancak Cem Y\u0131lmaz\u2019\u0131n esprisini yapt\u0131\u011f\u0131, \u2018tiyatrocu konu\u015fmas\u0131\u2019 gibi konu\u015fmay\u0131 planlam\u0131yorum. G\u00fcndelik hayat ba\u015fka t\u00fcrl\u00fc i\u015fliyor. O hayat\u0131n samimiyetini do\u011fru T\u00fcrk\u00e7e ve do\u011fru telaffuzla kurmaya \u00e7al\u0131\u015faca\u011f\u0131m.\n\n\u25ca Kendi yorumlar\u0131n\u0131z\u0131 haberin ne kadar\u0131na katacaks\u0131n\u0131z?\n\nKendimi de\u011fil haberi \u00f6n plana \u00e7\u0131karaca\u011f\u0131m. Yani kameran\u0131n kadraj\u0131ndan \u00e7\u0131k\u0131p haberi g\u00f6stermeye \u00e7al\u0131\u015faca\u011f\u0131m. Zaman\u0131 geldi\u011finde i\u00e7ime, i\u00e7inize dokunan, sevindiren ya da \u00fczen, insana dair haberlerde benim de s\u00f6yleyecek s\u00f6zlerim olacakt\u0131r.\n\n\u25ca\u00d6rnek ald\u0131\u011f\u0131n\u0131z isimler kimler?\n\nMehmet Ali Birand.\n\nE\u015e\u0130MLE RAK\u0130P OLMAK H\u0130\u00c7 ZOR DE\u011e\u0130L CNN T\u00fcrk binas\u0131nda tan\u0131\u015fan Deniz Bayramo\u011flu ve Ece \u00dcner, 2013\u2019te evlendiler.\n\n\u25ca E\u015finiz Ece \u00dcner\u2019le farkl\u0131 kanallarda ana haber sunuyorsunuz. Rakip olmak zor mu?\n\nHi\u00e7 zor de\u011fil. Elbette ikimiz de hem kendi i\u015flerimizin hem de birbirimizin i\u015flerinin iyi olmas\u0131n\u0131 isteriz. Fakat ayn\u0131 anda her iki ki\u015fi reyting s\u0131ralamas\u0131nda en \u00fcst s\u0131rada olamaz. Ama emin ol, biz bunlar\u0131 \u00f6zel hayat\u0131m\u0131z\u0131n i\u00e7ine almayacak noktaday\u0131z.\n\n\u25ca Yani kap\u0131 kapan\u0131nca i\u015f d\u0131\u015far\u0131da m\u0131 kal\u0131r?\n\nEvet. E\u015fim d\u00fcnyevi h\u0131rslar\u0131n\u0131 terbiye etmi\u015f biri. Kanal D Ana Haber\u2019i sunaca\u011f\u0131m\u0131n haberini al\u0131nca benden \u00e7ok sevindi.\n\n\u25ca Evde medya dedikodusu yapar m\u0131s\u0131n\u0131z?\n\n\u2018Yapmay\u0131z\u2019 desek bize kim inan\u0131r! Minik i\u015f dedikodular\u0131 yapar, \u00e7o\u011funlukla da \u2018Aman\u2019 deyip ge\u00e7eriz.\n\n\u0130lk g\u00f6r\u00fc\u015fte a\u015fk...\n\n\u25ca \u0130tiraf edin, kendi reytinginizin ard\u0131ndan e\u015finiz Ece \u00dcner\u2019in sundu\u011fu haberlerin reytinglerine bakt\u0131n\u0131z m\u0131?\n\nTabii. Aram\u0131zda yapt\u0131\u011f\u0131m\u0131z esprilerden biriydi. Ama o zaten \u00e7ok daha tecr\u00fcbeli, bu alanda kendisini ispat etmi\u015f biri.\n\n\u25ca Sizinki i\u00e7in ilk g\u00f6r\u00fc\u015fte a\u015fk diyebilir miyiz?\n\nBenim i\u00e7in \u00f6yleydi. H\u00e2l\u00e2 onun CNN T\u00fcrk binas\u0131nda asans\u00f6rden inip y\u00fcr\u00fcy\u00fc\u015f\u00fcn\u00fc hat\u0131rl\u0131yorum.\n\n\u25ca E\u015finizin babas\u0131 Din\u00e7 \u00dcner o d\u00f6nem, CNN T\u00fcrk\u2019te patronunuzmu\u015f. Patronun k\u0131z\u0131na \u00e2\u015f\u0131k olmak y\u00fcrek gerektiren bir hareket de\u011fil mi? \u0130\u015finizi bile kaybedebilirdiniz...\n\nKay\u0131npederimle o zamanlar sohbetimiz de vard\u0131. Uzun s\u00fcre kendimi k\u00f6t\u00fc hissettim. Endi\u015felendim. Ama her \u015feyi g\u00f6ze alm\u0131\u015ft\u0131m. A\u015fk hayatta her \u015feye kar\u015f\u0131 bask\u0131n geliyor. Ben de g\u00f6z\u00fc karay\u0131md\u0131r.\n\nREYT\u0130NG\u0130 D\u00dc\u015e\u00dcN\u00dcRKEN KARNIMDAN YUKARIYA ADETA B\u0130R F\u0130L OTURDU\n\n\u25ca \u0130lk g\u00fcn\u00fcn ard\u0131ndan reyting listesini ald\u0131\u011f\u0131n\u0131zda ne hissettiniz?\n\nKanala yakla\u015f\u0131rken saati farkettim: 9.55! \u2018Reytinglere be\u015f dakika kald\u0131\u2019 diye d\u00fc\u015f\u00fcnd\u00fcm. Karn\u0131mdan yukar\u0131ya adeta bir fil oturdu. Saat 10.00 olunca rakamlara bakt\u0131m. \u0130lk g\u00fcn i\u00e7in gayet g\u00fczeldi.\n\n\u25ca Haberin reytingi olmal\u0131 m\u0131 b\u00f6yle?\n\nHaberin nas\u0131l yap\u0131ld\u0131\u011f\u0131n\u0131, i\u00e7eri\u011fini ve sunumunu reyting de\u011fil temel gazetecilik ilkeleri belirliyorsa s\u0131k\u0131nt\u0131 yok. Reytingi kral olarak g\u00f6r\u00fcrsek bu ilkelerin d\u0131\u015f\u0131na \u00e7\u0131kar\u0131z.\n\n\u25ca \u00d6nceli\u011finiz reyting mi?\n\nGer\u00e7ekli\u011fe kar\u015f\u0131 durman\u0131n bir manas\u0131 yok. Kanal D Haber Merkezi bu i\u015fi gayet g\u00fczel kurmu\u015f. Ben de denge bulmaya \u00e7al\u0131\u015faca\u011f\u0131m.\n\nYEMEK YAPMAYI SEV\u0130YORUM, MUTFAKTA \u0130DD\u0130ALIYIM\n\n\u25ca \u0130yi bir tarih ve bilimkurgu okuyucusuyum. T\u00fcrk edebiyat\u0131nda \u00f6zellikle erken Cumhuriyet d\u00f6nemine, sosyolojiye, siyaset bilimine ilgiliyim.\n\n\u25ca Caddebostan\u2019da oturuyoruz. E\u015fimle evimize y\u00fcr\u00fcme mesafesindeki restoranlara gidiyoruz. Yemek yapmay\u0131 \u00e7ok seviyorum. Mutfakta iddial\u0131y\u0131m.\n\n\u25ca Tatilleri sakin yerlerde ge\u00e7iriyoruz. Ge\u00e7en yaz \u0131ss\u0131z bir \u00e7iftlik evinde kald\u0131k.\n\n\u25ca K\u0131z\u0131m\u0131z 3.5 ya\u015f\u0131nda. Bizi TV\u2019de \u00fc\u00e7 dakikadan fazla g\u00f6rmemi\u015ftir. \u0130\u00e7inde bulundu\u011fumuz durum kaderi olmas\u0131n, kendi yolunu kendi se\u00e7sin istiyoruz.\n\nHALK M\u00dcZ\u0130\u011e\u0130 ALB\u00dcM\u00dc TEKL\u0130F ED\u0130L\u0130RSE MEMNUN\u0130YETLE YAPARIM\n\n\u25ca M\u00fczikle de ilgileniyormu\u015fsunuz...\n\nEvet. Gen\u00e7lik y\u0131llar\u0131mda \u00e7ok \u00e7al\u0131p s\u00f6yledim. \u015eu an halk m\u00fczi\u011fiyle ilgileniyorum. Saz ve gitar \u00e7al\u0131yorum. Gen\u00e7ken rock-punk yap\u0131yordum ama. Pink Floyd, Led Zeppelin, Metallica... H\u00e2l\u00e2 da dinlerim.\n\n\u25ca Punk\u2019tan halk m\u00fczi\u011fine nas\u0131l ge\u00e7tiniz?\n\nM\u00fczik koskoca bir nehir, t\u00fcrler de onun kollar\u0131. Ben o kollardan birinin yan\u0131nda b\u00fcy\u00fcm\u00fc\u015f ve a\u011f\u0131rl\u0131kl\u0131 olarak onun suyundan i\u00e7mi\u015f olabilirim ama o su ana nehirden geliyor. TRT\u2019nin t\u00fcm sanat\u00e7\u0131lar\u0131na hayran\u0131m. Kazanc\u0131 Bedih, Mahzuni \u015eerif, Ne\u015fet Erta\u015f... Yeni ku\u015faktan Seval Ero\u011flu, Cem Do\u011fan...\n\n\u25ca Alb\u00fcm teklifi alsan\u0131z kabul eder misiniz?\n\nHalk m\u00fczi\u011fiyse memnuniyetle...\n\nT\u00dcM D\u00dcNYA BU HABERDE ARKAMIZA TAKILMI\u015eTI\n\n\u25ca \u00c7evre m\u00fchendisli\u011fi mezunusunuz. Nas\u0131l gazeteci oldunuz?\n\nGazeteci olmay\u0131 hep istiyordum. F\u0131rsat\u0131n\u0131 bulunca de\u011ferlendirdim.\n\n\u25ca \u0130\u015fler ekonomi gazetecili\u011finden bu noktaya nas\u0131l geldi?\n\nEkonomi servisinde ba\u015flad\u0131ktan sonra bir iktisat \u00f6\u011frencisinden bile \u00e7ok \u00e7al\u0131\u015f\u0131p kurslara gittim. Ama bir noktada ekonomi gazetecili\u011fi beni tatmin etmemeye ba\u015flad\u0131. \u0130leri do\u011fru bir ad\u0131m daha atabilmek i\u00e7in haber merkezinin i\u00e7inde olmam gerekti\u011fine inand\u0131m.\n\n\u25ca Bu yolda ilerlemek isteyen gen\u00e7lere ne s\u00f6ylersiniz?\n\n\u00c7ok \u00e7al\u0131\u015fmak, s\u0131n\u0131rs\u0131z meraka sahip olmak... Ke\u015fke onunla kalsa. G\u00fcn gelip haftalarca deprem b\u00f6lgesinde kalmak, oradan \u00e7at\u0131\u015fman\u0131n ortas\u0131na gitmek... Dolay\u0131s\u0131yla bu, yar\u0131n nerede olaca\u011f\u0131n\u0131 asla bilemeyece\u011fin bir i\u015f. A\u015fkla yapmalar\u0131 \u015fart.\n\n\u25ca En \u00f6zel haberiniz hangisiydi?\n\nSuriye \u0130\u00e7 Sava\u015f\u0131\u2019nda ku\u015fatma alt\u0131ndayken kameraman Serkan Emek\u00e7i\u2019yle kente giren ilk gazeteciler olmu\u015ftuk. T\u00fcm d\u00fcnya bu haberde arkam\u0131za tak\u0131lm\u0131\u015ft\u0131. Ama en i\u00e7ime sineni sorarsan \u2018G\u00fcndem \u00d6zel\u2019 derim. O kadar keyifle ge\u00e7irdi\u011fim \u00e7ok az d\u00f6nem var.\n\n\u00d6FKEM KARADEN\u0130Z\u2019\u0130N DALGALARI G\u0130B\u0130 AMA \u00c7ABUK GE\u00c7ER\n\n\u25ca TV\u2019de sakin g\u00f6r\u00fcn\u00fcyorsunuz ama bir r\u00f6portaj\u0131n\u0131zda \u201cDeliliklerim var\u201d demi\u015fsiniz.\n\nDeli taraflar\u0131m var. Bazen korku duygusunu hissetmeyi unutuyorum. S\u0131cak haberin ortas\u0131ndayken kafamdaki \u015falteri kapat\u0131p sahaya dal\u0131veriyorum. \u0130\u015f bitene kadar da o \u015falter inik kal\u0131yor.\n\n\u25ca Rizeli olman\u0131n sizdeki etkisi ne?\n\nRize\u2019nin sert iklimi ve k\u00fclt\u00fcr\u00fc beni etkiledi. Sevmedi\u011fim huylar\u0131mdan biri \u00e7abuk \u00f6fkelenmem. Karadeniz\u2019in dalgalar\u0131 gibi\u2026 Saman alevi gibi de \u00e7abuk ge\u00e7er ama.\n\n\u25ca Nedir sizi \u00f6fkelendiren?\n\nHaks\u0131zl\u0131k, adaletsizlik, bir \u015feyi net anlatt\u0131ktan sonra kar\u015f\u0131mdakinin anlamamaktaki \u0131srar\u0131.\n\n\u25ca Y\u00fcz\u00fck merak\u0131n\u0131z varm\u0131\u015f...\n\n\u00dczeri ta\u015fl\u0131, yaz\u0131l\u0131, eski y\u00fcz\u00fckleri toplamaya \u00e7al\u0131\u015f\u0131yorum. Onlardan birinin kendimi k\u00f6t\u00fc hissetti\u011fim zamanlarda bana u\u011fur getirdi\u011fine inan\u0131yorum.\n\nKanal D Ana Haber, Deniz Bayramo\u011flu\u2019nun sunumuyla hafta i\u00e7i her ak\u015fam saat 19.00\u2019da.",
    "keywords": [
        "\u00e7ok",
        "kadar",
        "muhabirim",
        "bu",
        "ihanet",
        "yoksa",
        "yeni",
        "haber",
        "ana",
        "i\u00e7in",
        "olurum",
        "haberin",
        "bir",
        "ve",
        "\u015fekilde",
        "ama",
        "d",
        "kendime",
        "i\u00e7inde",
        "olaca\u011f\u0131m"
    ],
    "meta_keywords": [
        "gazetehaberleri",
        "pazar eki",
        "Deniz Bayramo\u011flu",
        "Ece \u00dcner"
    ],
    "publish_date": null,
    "summary": "Son bir haftad\u0131r yeni g\u00f6revi dolay\u0131s\u0131yla yo\u011fun tempoda \u00e7al\u0131\u015f\u0131yor.\nBug\u00fcne kadar kap\u0131lmamaya gayret etti\u011fini ekleyerek \u201cUmut ediyorum \u015firazem kaymam\u0131\u015ft\u0131r\u201d diyor.\nKonu g\u00fcndem d\u0131\u015f\u0131na \u00e7\u0131k\u0131nca ba\u011flama \u00e7ald\u0131\u011f\u0131ndan, Pink Floyd sevgisinden keyifle bahsediyor.\nDeniz Bayramo\u011flu\u2019yla yeni g\u00f6revi ve in\u015fa etmek istedi\u011fi habercilik vizyonuna do\u011fru bir sohbete dal\u0131yoruz.\n\u25ca Sizin sihriniz neydi, bu i\u015f i\u00e7in neden se\u00e7ildiniz?\nKanal D Haber Merkezi, T\u00fcrkiye\u2019nin en iyi, en yetkin, en titiz ve alan\u0131nda uzman haber merkezi.\nHem Kanal D Haber Merkezi\u2019ndeki hem de T\u00fcrkiye\u2019nin farkl\u0131 yerlerindeki bir\u00e7ok isimle \u00e7al\u0131\u015fma imk\u00e2n\u0131m oldu.\nHaber merkezine \u00e7ok daha \u00e7abuk n\u00fcfuz edip onlarla o uyumu sa\u011flayaca\u011f\u0131m\u0131 ve bu g\u00f6revin alt\u0131ndan kalkaca\u011f\u0131m\u0131 d\u00fc\u015f\u00fcnd\u00fckleri i\u00e7in b\u00f6yle bir tercih yapm\u0131\u015f olabilirler.\n\u25ca Sizinle ba\u015flayan yeni d\u00f6nemde izleyiciyi neler bekliyor?\nSakin ama iddial\u0131, haber merkezinin \u00f6n planda oldu\u011fu, sunucunun kendisini de\u011fil haberi anlatt\u0131\u011f\u0131 bir yap\u0131 in\u015fa etmeye \u00e7al\u0131\u015faca\u011f\u0131z.\nGer\u00e7ek haberi, do\u011fru \u015fekilde almak i\u00e7in adresin Kanal D Ana Haber oldu\u011funu g\u00f6recekler.\nBu i\u015fte sevilmek i\u00e7in karizma \u00e7ok \u00f6nemli\u25ca S\u0131cak g\u00fcndemin yo\u011fun oldu\u011fu bir s\u00fcre\u00e7ten ge\u00e7iyoruz.\nAnchorman olmak i\u00e7in nas\u0131l bir d\u00f6nem?\nT\u00fcrkiye\u2019de ana haber sunmak her d\u00f6nem zordur.\n80 k\u00fcsur milyonluk, \u00e7okk\u00fclt\u00fcrl\u00fc ve her anlamda zengin bir \u00fclkeyiz.\nAna haber herkese ula\u015fmaya \u00e7al\u0131\u015f\u0131r.\nBu kadar farkl\u0131 dinami\u011fin oldu\u011fu bir \u00fclkede herkese ayn\u0131 rahatl\u0131k ve mesafede ula\u015fman\u0131z m\u00fcmk\u00fcn olmuyor.\nDolay\u0131s\u0131yla T\u00fcrkiye\u2019de her zaman habercilik, hele ki ana haber sunuculu\u011fu zordur.\n\u25ca Haberin ne kadar i\u00e7inde olacaks\u0131n\u0131z?\nMuhabirim, haberin i\u00e7inde aktif \u015fekilde olaca\u011f\u0131m.\nYoksa kendime ihanet etmi\u015f olurum.\n\u00c7ok \u00f6nemli.\n\u00c7\u00fcnk\u00fc ne kadar deneyimli olursan\u0131z olun, i\u015f seyircinin sizi sevip kabul etmesine ba\u011fl\u0131.\nTeklifi kabul etmemek kariyerime ihanet olurdu\u25ca Haftan\u0131n be\u015f g\u00fcn\u00fc s\u00fcren bir maraton.\nBu kadar stresli bir i\u015fi kabul ederken hi\u00e7 durup d\u00fc\u015f\u00fcnd\u00fcn\u00fcz m\u00fc?\n\u00dcniversitede bir \u00f6\u011fretmenimin o\u011fluna y\u0131llar \u00f6nce \u2018Kanal D Ana Haber\u2019 hedefimi s\u00f6ylemi\u015fim.\nGazeteci, sunucu ve ekran y\u00fcz\u00fc olarak bir kariyer yolu takip ediyorsan gidilebilecek en \u00fcst nokta Kanal D Ana Haber.\nB\u00f6yle bir teklifi kabul etmemek insan\u0131n kariyerine ihanet olur.\nZaman\u0131 geldi\u011finde i\u00e7ime, i\u00e7inize dokunan, sevindiren ya da \u00fczen, insana dair haberlerde benim de s\u00f6yleyecek s\u00f6zlerim olacakt\u0131r.\nE\u015e\u0130MLE RAK\u0130P OLMAK H\u0130\u00c7 ZOR DE\u011e\u0130L CNN T\u00fcrk binas\u0131nda tan\u0131\u015fan Deniz Bayramo\u011flu ve Ece \u00dcner, 2013\u2019te evlendiler.\n\u25ca E\u015finiz Ece \u00dcner\u2019le farkl\u0131 kanallarda ana haber sunuyorsunuz.\nElbette ikimiz de hem kendi i\u015flerimizin hem de birbirimizin i\u015flerinin iyi olmas\u0131n\u0131 isteriz.\nKanal D Ana Haber\u2019i sunaca\u011f\u0131m\u0131n haberini al\u0131nca benden \u00e7ok sevindi.\n\u0130lk g\u00f6r\u00fc\u015fte a\u015fk...\u25ca \u0130tiraf edin, kendi reytinginizin ard\u0131ndan e\u015finiz Ece \u00dcner\u2019in sundu\u011fu haberlerin reytinglerine bakt\u0131n\u0131z m\u0131?\nAma o zaten \u00e7ok daha tecr\u00fcbeli, bu alanda kendisini ispat etmi\u015f biri.\nREYT\u0130NG\u0130 D\u00dc\u015e\u00dcN\u00dcRKEN KARNIMDAN YUKARIYA ADETA B\u0130R F\u0130L OTURDU\u25ca \u0130lk g\u00fcn\u00fcn ard\u0131ndan reyting listesini ald\u0131\u011f\u0131n\u0131zda ne hissettiniz?\nHaberin nas\u0131l yap\u0131ld\u0131\u011f\u0131n\u0131, i\u00e7eri\u011fini ve sunumunu reyting de\u011fil temel gazetecilik ilkeleri belirliyorsa s\u0131k\u0131nt\u0131 yok.\nKanal D Haber Merkezi bu i\u015fi gayet g\u00fczel kurmu\u015f.\nYEMEK YAPMAYI SEV\u0130YORUM, MUTFAKTA \u0130DD\u0130ALIYIM\u25ca \u0130yi bir tarih ve bilimkurgu okuyucusuyum.\nBen o kollardan birinin yan\u0131nda b\u00fcy\u00fcm\u00fc\u015f ve a\u011f\u0131rl\u0131kl\u0131 olarak onun suyundan i\u00e7mi\u015f olabilirim ama o su ana nehirden geliyor.\nKazanc\u0131 Bedih, Mahzuni \u015eerif, Ne\u015fet Erta\u015f... Yeni ku\u015faktan Seval Ero\u011flu, Cem Do\u011fan...\u25ca Alb\u00fcm teklifi alsan\u0131z kabul eder misiniz?\nEkonomi servisinde ba\u015flad\u0131ktan sonra bir iktisat \u00f6\u011frencisinden bile \u00e7ok \u00e7al\u0131\u015f\u0131p kurslara gittim.\nAma bir noktada ekonomi gazetecili\u011fi beni tatmin etmemeye ba\u015flad\u0131.\n\u0130leri do\u011fru bir ad\u0131m daha atabilmek i\u00e7in haber merkezinin i\u00e7inde olmam gerekti\u011fine inand\u0131m.\nG\u00fcn gelip haftalarca deprem b\u00f6lgesinde kalmak, oradan \u00e7at\u0131\u015fman\u0131n ortas\u0131na gitmek... Dolay\u0131s\u0131yla bu, yar\u0131n nerede olaca\u011f\u0131n\u0131 asla bilemeyece\u011fin bir i\u015f.\nO kadar keyifle ge\u00e7irdi\u011fim \u00e7ok az d\u00f6nem var.\n\u00d6FKEM KARADEN\u0130Z\u2019\u0130N DALGALARI G\u0130B\u0130 AMA \u00c7ABUK GE\u00c7ER\u25ca TV\u2019de sakin g\u00f6r\u00fcn\u00fcyorsunuz ama bir r\u00f6portaj\u0131n\u0131zda \u201cDeliliklerim var\u201d demi\u015fsiniz.\nKaradeniz\u2019in dalgalar\u0131 gibi\u2026 Saman alevi gibi de \u00e7abuk ge\u00e7er ama.\nHaks\u0131zl\u0131k, adaletsizlik, bir \u015feyi net anlatt\u0131ktan sonra kar\u015f\u0131mdakinin anlamamaktaki \u0131srar\u0131.\nKanal D Ana Haber, Deniz Bayramo\u011flu\u2019nun sunumuyla hafta i\u00e7i her ak\u015fam saat 19.00\u2019da.",
    "article_html": "",
    "meta_description": "Deneyimli haberci Deniz Bayramo\u011flu, Kanal D Ana Haber\u2019in yeni spikeri oldu. Mesle\u011fini, e\u015fi Ece \u00dcner\u2019le giri\u015fti\u011fi reyting m\u00fccadelesini, benimseyece\u011fi yay\u0131n politikas\u0131n\u0131 sordu\u011fumuz Bayramo\u011flu \u201cGer\u00e7ek haber i\u00e7in do\u011fru adresin Kanal D Ana Haber oldu\u011funu g\u00f6recekler\u201d diyor.",
    "meta_lang": "tr"
}