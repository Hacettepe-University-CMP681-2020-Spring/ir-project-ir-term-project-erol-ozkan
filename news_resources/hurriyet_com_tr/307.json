{
    "article_id": "dbf88fb2b86f7aaee0e95673ae216bee.1590266068.446443",
    "title": "Ne okuyacak, ne dinleyecek, ne seyredecek, ne alk\u0131\u015flayaca\u011f\u0131z?",
    "authors": [
        "\u0130pek \u0130zci\u0307"
    ],
    "canonical_link": "https://www.hurriyet.com.tr/kelebek/hurriyet-pazar/ne-okuyacak-ne-dinleyecek-ne-seyredecek-ne-alkislayacagiz-41513765",
    "url": "http://hurriyet.com.tr/kelebek/hurriyet-pazar/ne-okuyacak-ne-dinleyecek-ne-seyredecek-ne-alkislayacagiz-41513765",
    "top_img": "https://i4.hurimg.com/i/hurriyet/75/0x0/5eb6d83d67b0a90d38181457.jpg",
    "meta_img": "https://i4.hurimg.com/i/hurriyet/75/0x0/5eb6d83d67b0a90d38181457.jpg",
    "movies": [],
    "text": "EDEB\u0130YAT\n\nYar\u0131n yokmu\u015f gibi yaz\u0131yorum\n\nYazar Nermin Y\u0131ld\u0131r\u0131m\n\n\n\nYa\u015fad\u0131\u011f\u0131m\u0131z s\u00fcrecin edebiyat\u0131 etkileyece\u011fi a\u00e7\u0131k. B\u00fct\u00fcn d\u00fcnyay\u0131 sarsan bir meseleyi g\u00f6rmezden gelmek kolay de\u011fil. Bir bi\u00e7imde pek \u00e7ok esere sirayet edecek. Ama bug\u00fcnleri anlatabilmek i\u00e7in \u00f6nce anlamaya, onun i\u00e7in de ku\u015fkusuz zamana ihtiya\u00e7 var. Salg\u0131n ba\u015flad\u0131\u011f\u0131nda roman\u0131m\u0131 yazmakla me\u015fguld\u00fcm, eve kapanma prati\u011fimde b\u00fcy\u00fck bir de\u011fi\u015fiklik olmad\u0131. Ba\u015flang\u0131\u00e7ta verimli \u00e7al\u0131\u015famad\u0131ysam da ilk panik atlat\u0131l\u0131p iyiye gidi\u015fat ba\u015flay\u0131nca ben de eski ritmimi buldum. \u015eimdi neredeyse korona yokmu\u015f gibi yaz\u0131yorum. Yar\u0131n yokmu\u015f gibi de olabilir tabii, bilemiyorum.\n\nDi\u011fer sanat\u00e7\u0131 dostlar da ayn\u0131 durumdalarsa sanatsal patlama ya\u015fanabilir\n\nYazar Ahmet \u00dcmit\n\nSava\u015flar\u0131n sonunda \u00f6nemli eserler ortaya \u00e7\u0131kar, bunu D\u00fcnya Sava\u015flar\u0131\u2019nda g\u00f6rd\u00fck. Yine bir felaketle kar\u015f\u0131 kar\u015f\u0131yay\u0131z. Benim bundan kurtulma bi\u00e7imim roman\u0131ma daha \u00e7ok yo\u011funla\u015fmak oluyor. Di\u011fer yazar ve sanat\u00e7\u0131 dostlar da ayn\u0131 durumdalarsa bir anda sanatsal bir patlama ya\u015fanabilir. Ama koronan\u0131n insanlar \u00fczerindeki etkisini ancak belirli bir s\u00fcre ge\u00e7tikten sonra g\u00f6rmemiz m\u00fcmk\u00fcn olur. Bu konuda yazmak i\u00e7in \u00fc\u00e7-d\u00f6rt y\u0131l beklemeyi tercih ederim. Acele yazmaya kalkarsam, yan\u0131labilirim. Mesela Susurluk olay\u0131yla ilgili, \u2018Kukla\u2019 diye bir roman yazd\u0131m. Ama olaydan ancak 10 y\u0131l sonra yazabildim \u00e7\u00fcnk\u00fc oturmas\u0131, hakikatlerin ortaya \u00e7\u0131kmas\u0131, etkilerini g\u00f6rmem laz\u0131md\u0131.\n\nDistopyalar art\u0131p \u015fekil de\u011fi\u015ftirecek\n\nH\u00fcrriyet Kitap Sanat Yay\u0131n Y\u00f6netmeni \u0130hsan Y\u0131lmaz\n\nSalg\u0131n\u0131 g\u00fcn\u00fc g\u00fcn\u00fcne yazan da olur, durumu i\u00e7selle\u015ftirip uzakla\u015ft\u0131ktan sonra yazan da... Boccaccio veba g\u00fcnlerinin Floransa\u2019s\u0131n\u0131 anlatt\u0131\u011f\u0131 \u2018Decameron\u2019 hik\u00e2yelerini s\u0131ca\u011f\u0131 s\u0131ca\u011f\u0131na yazm\u0131\u015f neredeyse. II. D\u00fcnya Sava\u015f\u0131 Almanya\u2019da \u2018y\u0131k\u0131nt\u0131 edebiyat\u0131\u2019 dedi\u011fimiz, sava\u015f\u0131n y\u0131k\u0131nt\u0131lar\u0131ndan do\u011fan bir ak\u0131m \u00e7\u0131karm\u0131\u015ft\u0131, Heinrich B\u00f6ll ve \u2018\u00c2demo\u011flu Neredeydin\u2019 adl\u0131 kitab\u0131 buna \u00f6rnek g\u00f6sterilebilir. Bu salg\u0131n sonras\u0131ndaysa distopyalar\u0131n artaca\u011f\u0131na ve \u015fekil de\u011fi\u015ftirece\u011fine inan\u0131yorum. Boccaccio veba g\u00fcnlerinin Floransa\u2019s\u0131n\u0131 anlatt\u0131\u011f\u0131 \u2018Decameron\u2019 hik\u00e2yelerini s\u0131ca\u011f\u0131 s\u0131ca\u011f\u0131na yazm\u0131\u015f.\n\nEve kapanan yazarlar\u0131n ille de vir\u00fcs konusunda kitap yazmalar\u0131n\u0131n gerekli oldu\u011funa inanm\u0131yorum.\n\n(Ele\u015ftirmen, H\u00fcrriyet Yay\u0131n Dan\u0131\u015fman\u0131 Do\u011fan H\u0131zlan)\n\nA\u00e7\u0131k hava sinemalar\u0131 tekrar \u00f6nem kazanabilir\n\nH\u00fcrriyet sinema yazar\u0131 U\u011fur Vardan\n\n11 Eyl\u00fcl sald\u0131r\u0131s\u0131ndan sonra pek \u00e7ok ter\u00f6r filmi \u00e7ekildi, en \u00fcnl\u00fcleri \u2018United 93\u2019, \u2018World Trade Center\u2019 ve \u2018Fahrenheit 9/11\u2019. As\u0131l refleksse, Vietnam Sava\u015f\u0131 sonras\u0131 g\u00f6sterilmi\u015fti: \u2018K\u0131yamet\u2019 (Apocalypse Now), \u2018Avc\u0131\u2019 (The Deer Hunter)... Koronan\u0131nsa uzun metrajdan \u00e7ok, k\u0131sa filmcilerin i\u015fine yarayaca\u011f\u0131n\u0131 d\u00fc\u015f\u00fcn\u00fcyorum. Bu d\u00f6nemden platformlar k\u00e2rl\u0131 \u00e7\u0131kacak. Netflix, pandemi d\u00f6neminde d\u00fcnya \u00fczerinde 15.8 milyon yeni abone kazand\u0131\u011f\u0131n\u0131 duyurdu bile. Sinema salonlar\u0131na d\u00f6n\u00fc\u015f i\u00e7in insanlar\u0131n acele edece\u011fini sanm\u0131yorum. Mesafe g\u00f6zeterek, salon kapasitelerinin y\u00fczde 20\u2019si ya da 30\u2019uyla g\u00f6sterilecek filmlerin de gi\u015fe geliri a\u00e7\u0131s\u0131ndan \u00e7ok getirisi olmayacak. Bat\u0131 meseleyi bir s\u00fcre \u2018arabal\u0131 sinema\u2019 uygulamas\u0131yla \u00e7\u00f6zecek, bizde b\u00f6yle bir gelenek yok ama a\u00e7\u0131k hava sinemalar\u0131 tekrar \u00f6nem kazanabilir. \u2018D\u00fcnya Ticaret Merkezi\u2019 (World Trade Center) felaketten be\u015f y\u0131l sonra 2006\u2019da \u00e7ekildi.\n\nKolera g\u00f6rd\u00fcm, depremler, sava\u015flar g\u00f6rd\u00fcm ama bu salg\u0131n kadar sinemaya zarar veren bir \u015fey g\u00f6rmemi\u015ftim\n\nYap\u0131mc\u0131, sinema salonu i\u015fletmecisi \u015e\u00fckr\u00fc Av\u015far\n\nT\u00fcrkiye\u2019deki sinema seyircisini \u00e7ok iyi biliyorum. Konu olarak salg\u0131n \u00fczerine film ilgi g\u00f6rmez. Deprem d\u00f6neminde de deprem filmleri yap\u0131ld\u0131, ilgi g\u00f6rmedi. \u0130nsanlar usand\u0131klar\u0131 k\u00f6t\u00fc \u015feyleri gidip sinemada izlemezler. O y\u00fczden \u015fu an T\u00fcrkiye\u2019de korona filmi \u00e7ekilmez ama ileride, belki... \u0130nsanlar uzun zaman tedirgin olup sinemaya gitmeyecek. Gitseler bile \u015fu anda film \u00e7ekilmiyor. \u00d6n\u00fcm\u00fczdeki y\u0131l, bence sinema i\u00e7in kay\u0131p bir y\u0131l olacak. 1980\u2019li, 90\u2019l\u0131 y\u0131llarda bir film iki y\u0131l g\u00fcndemde kalabiliyordu. Ama art\u0131k bir y\u0131l \u00f6nce \u00e7ekilen filmler bile g\u00f6sterime girdi\u011finde g\u00fcncelli\u011fini ve motivasyonunu kaybetmi\u015f oluyor. Cem Y\u0131lmaz ve \u015eahan G\u00f6kbakar son filmlerini bir sene beklettikleri i\u00e7in arad\u0131klar\u0131n\u0131 bulamad\u0131lar. 1970\u2019lerden beri sineman\u0131n i\u00e7indeyim; kolera salg\u0131n\u0131 g\u00f6rd\u00fcm, depremler, sava\u015flar g\u00f6rd\u00fcm ama bu salg\u0131n kadar sinemaya zarar veren bir \u015fey g\u00f6rmemi\u015ftim. 200\u2019\u00fcn \u00fczerinde salonumuz vard\u0131, 80\u2019ini hi\u00e7 a\u00e7mamak kayd\u0131yla kapatt\u0131k; di\u011ferlerinin de ne olaca\u011f\u0131n\u0131 bilmiyoruz.\n\nDoktorlar\u0131n ba\u015frolde oldu\u011fu Hollywood filmleri 2022\u2019de gelir\n\nNuLook Y\u00f6netim Kurulu Ba\u015fkan\u0131, yat\u0131r\u0131mc\u0131 ve giri\u015fimci Muzaffer Y\u0131ld\u0131r\u0131m\n\nSalg\u0131n\u0131 konu alan, \u00f6zellikle doktor ve sa\u011fl\u0131k\u00e7\u0131lar\u0131n ba\u015frol\u00fcnde oldu\u011fu Hollywood yap\u0131m\u0131 filmleri 2022\u2019de g\u00f6rece\u011fimizi d\u00fc\u015f\u00fcn\u00fcyorum. Avrupa sinemas\u0131 2022-23\u2019te Avrupa \u00fclkelerinin kendi deneyimlerine odaklanarak filmler \u00fcretecektir. T\u00fcrkiye\u2019de b\u00f6yle bir projenin ne zaman \u00e7\u0131kaca\u011f\u0131 hi\u00e7 belli olmaz, alt\u0131 ay i\u00e7erisinde bile salg\u0131n konulu bir film \u00e7\u0131kabilir. Pandemi bitti\u011finde sinema sekt\u00f6r\u00fcn\u00fc bekleyen en b\u00fcy\u00fck sorun, g\u00f6sterilecek film olmay\u0131\u015f\u0131. James Bond gibi beklemeyi g\u00f6ze alabilecek b\u00fcy\u00fck Hollywood yap\u0131mlar\u0131 s\u00fcrekli ileri bir tarihe at\u0131l\u0131yor. Bu s\u00fcre\u00e7 i\u00e7inde seyirciyi \u00e7ok bekletirsek onlar\u0131 k\u00fcst\u00fcrm\u00fc\u015f oluruz. Ben iki filmimle haz\u0131r\u0131m. Ama sadece benim film yapmamla olmaz, en az 7-8 kaliteli gi\u015fe filminin takvimde yerini almas\u0131 laz\u0131m.\n\nEvde film izleme al\u0131\u015fkanl\u0131\u011f\u0131n\u0131n per\u00e7inlenmesinden endi\u015fe ediyorum\n\nY\u00f6netmen Emin Alper\n\n\n\n\u015eu g\u00fcnlerde esnafa, KOB\u0130\u2019lere, i\u015fsiz kalanlara destek g\u00fcndemde. Ama kimse sanat\u00e7\u0131lara, konser ve sinema salonlar\u0131na destekten s\u00f6z etmiyor. Oysa zar zor hayat\u0131n\u0131 idame ettiren y\u00fczlerce sanat\u00e7\u0131 ve salon t\u00fcm\u00fcyle gelirlerinden mahrum kald\u0131. Umar\u0131m salg\u0131n g\u00fcnleri bize sinemada film izleme deneyimini t\u00fcm\u00fcyle unutturmaz. Yo\u011funlu\u011fum devam ediyor; ders vermeye de devam ediyorum.\n\nEn az\u0131ndan bir senelik s\u00fcre\u00e7te \u00e7ekim ekiplerinin k\u00fc\u00e7\u00fclece\u011fini, \u00e7ekilmekte olan filmlerin ertelenece\u011fini d\u00fc\u015f\u00fcn\u00fcyorum.\n\n(Y\u00f6netmen Tolga Kara\u00e7elik)\n\n\u2018Oyun\u2019 de\u011fi\u015febilir ama bitmez!\n\nH\u00fcrriyet tiyatro yazar\u0131 Bahar \u00c7uhadar\n\nAbs\u00fcrt tiyatro II. D\u00fcnya Sava\u015f\u0131 ertesinde d\u00fcnyan\u0131n umutsuz atmosferinin \u00fcr\u00fcn\u00fc olarak do\u011fmu\u015ftu. Samuel Beckett\u2019\u0131n yazd\u0131\u011f\u0131 \u2018Godot\u2019yu Beklerken\u2019 bu t\u00fcr\u00fcn en \u00f6nemli oyunlar\u0131ndan. T\u00fcm d\u00fcnyan\u0131n ev hapsinde oldu\u011fu, \u00e7aresizlik ve belirsizlik duygusunun yo\u011fun ya\u015fand\u0131\u011f\u0131 bu d\u00f6nem de yazarlar\u0131n bizi yeni t\u00fcrlerle bulu\u015fturmas\u0131na vesile olacakt\u0131r. \u0130lk ad\u0131mlar\u0131 dijital tiyatro \u00fcr\u00fcnleri olarak g\u00f6rd\u00fck, yazarlar\u0131n hayat\u0131 ve d\u00fcnyan\u0131n gidi\u015fat\u0131n\u0131 farkl\u0131 metin ve reji bi\u00e7imleriyle yorumlayaca\u011f\u0131na, yeni ak\u0131mlar\u0131n do\u011faca\u011f\u0131na \u015f\u00fcphe yok. Karantinadan \u00e7\u0131kt\u0131\u011f\u0131m\u0131zda birlikte olmaya her zamankinden daha \u00e7ok ihtiya\u00e7 duyaca\u011f\u0131z. O zamana dek tiyatrocular\u0131n dijital olanaklarla, radyo tiyatrosu, a\u00e7\u0131k hava tiyatrosu ve hatta gerekirse balkondan balkona tiyatro gibi \u2018\u015fa\u015f\u0131rt\u0131c\u0131\u2019 yollarla \u2018oyun\u2019a devam edeceklerini, belki de bir \u015fekilde \u2018oyun\u2019u de\u011fi\u015ftireceklerini g\u00f6r\u00fcyorum. D\u00fcnyan\u0131n en s\u0131k sahnelenen oyunlar\u0131ndan \u2018Godot\u2019u Beklerken\u2019 abs\u00fcrt tiyatronun en iyi \u00f6rneklerinden.\n\nSalg\u0131n\u0131 bir \u015feye d\u00f6n\u00fc\u015ft\u00fcrmek durumunday\u0131z\n\nOyuncu, oyun yazar\u0131, tiyatro y\u00f6netmeni Yi\u011fit Sertdemir\n\nZaman\u0131m\u0131 kendimi ve \u00e7evremi g\u00f6zlemlemeye gayret ederek ge\u00e7iriyorum. Yeni fikirler var ama onlar\u0131 da, t\u0131pk\u0131 kendimi anlamaya \u00e7al\u0131\u015ft\u0131\u011f\u0131m gibi ke\u015ffetme gayretindeyim. Salg\u0131n\u0131 bire bir konu edinen \u00e7ok fazla i\u00e7erik \u00fcretilece\u011fini zannetmiyorum. Bu, salg\u0131n\u0131 yok saymak de\u011fil. Salg\u0131n\u0131 bir \u015feye d\u00f6n\u00fc\u015ft\u00fcrmek durumunday\u0131z. Ama bu s\u00fcre\u00e7ten yola \u00e7\u0131karak, hissettirdikleri, d\u00fc\u015f\u00fcnd\u00fcrd\u00fckleri ve ke\u015ffettirdikleriyle yeni \u00fcretimler olaca\u011f\u0131n\u0131 tahmin etmek yanl\u0131\u015f olmaz.\n\nK\u00fc\u00e7\u00fclme ka\u00e7\u0131n\u0131lmaz. Baz\u0131 tiyatrolar bu sezon a\u00e7\u0131lamayacak ve maalesef bir\u00e7ok tiyatro yeni bir oyun yapmayacak gibi duruyor.\n\n(Oyuncu ve y\u00f6netmen Mehmet Birkiye)\n\nYarat\u0131c\u0131l\u0131\u011f\u0131n s\u0131n\u0131rlar\u0131n\u0131 zorlamam\u0131z gereken g\u00fcnler\n\nKoreograf & sahne y\u00f6netmeni Beyhan Murphy\n\n\n\nDans\u00e7\u0131lar evlerinden mini kompozisyonlar \u00fcretiyor ya da imk\u00e2n\u0131 olanlar yeni fikirlerle solo videolar haz\u0131rl\u0131yor. Ama nereye kadar? Uzun vadede izleyiciyi tekrar sahnelere \u00e7ekmemiz i\u00e7in vurucu i\u015flerle geri d\u00f6nmemiz gerek. Dolay\u0131s\u0131yla bu g\u00fcnleri, yarat\u0131c\u0131l\u0131\u011f\u0131n s\u0131n\u0131rlar\u0131n\u0131 zorlayarak, vir\u00fcs\u00fcn bizi hapsetti\u011fi kutunun d\u0131\u015f\u0131nda d\u00fc\u015f\u00fcnerek, ileri d\u00f6nemde ortaya \u00e7\u0131karabilece\u011fimiz heyecanl\u0131 projeleri tasarlayarak ge\u00e7irmeliyiz.\n\nEvdeki 35\u2019inci g\u00fcnde koltu\u011fu d\u0131\u015far\u0131 att\u0131m, salonu ufak bir bale st\u00fcdyosuna d\u00f6n\u00fc\u015ft\u00fcrd\u00fcm.\n\n(\u0130stanbul Opera ve Balesi Ba\u015fbaleti Erhan G\u00fczel)\n\n\n\nTELEV\u0130ZYON\n\nFormat de\u011fi\u015fiklikleri bekliyorum\n\nKadir Has \u00dcniversitesi Yeni Medya B\u00f6l\u00fcm\u00fc \u00d6\u011fr. \u00dcyesi Do\u00e7. Dr. Eylem Yanarda\u011fo\u011flu\n\nArt\u0131k \u00e7ekimler \u00e7ok daha az ki\u015finin oldu\u011fu, mesafe kural\u0131na uyulan sahnelerde olacak. Muhtemelen bu yeni kurallar gere\u011fi senaryolar da g\u00f6zden ge\u00e7irilmek zorunda kalacak. Dizilerde baz\u0131 format de\u011fi\u015fiklikleri bekliyorum. Ayr\u0131ca, \u00fcretimin daha ba\u015fka, \u015fimdiye kadar d\u00fc\u015f\u00fcnemedi\u011fimiz mecralara da kayd\u0131\u011f\u0131n\u0131 g\u00f6rebiliriz. \u00d6rne\u011fin bizim \u00fcniversitemizde bir grup \u00f6\u011frenci WhatsApp \u00fczerinden izlenen bir tiyatro oyunu haz\u0131rl\u0131yor.\n\nHalihaz\u0131rda bu d\u00f6nemi anlatan i\u015fler \u00e7ekilmeye ba\u015flad\u0131. Daha \u00e7ok internet i\u00e7in tasarlanan bu i\u015fler belki de yeni mecralar yaratacak.\n\n(Senarist Sema Ergenekon)\n\nDijital bir devrim ger\u00e7ekle\u015fmek zorunda\n\nH\u00fcrriyet m\u00fczik yazar\u0131 Tolga Aky\u0131ld\u0131z\n\nKalabal\u0131k konser ve festivallere, k\u00fc\u00e7\u00fck mek\u00e2n performanslar\u0131na h\u0131zl\u0131 bir d\u00f6n\u00fc\u015f olamayacak. M\u00fczik sekt\u00f6r\u00fcnde dijital bir devrim ger\u00e7ekle\u015fmek zorunda. Bir tarihte bluetooth\u2019la dinleyece\u011fimiz ve belki sanal ger\u00e7eklik (VR) g\u00f6zl\u00fcklerimizle gidece\u011fimiz konserlerin d\u00fczenlenece\u011fini kabul etmemiz gerekecek. Bu gibi d\u00f6nemler m\u00fczisyen i\u00e7in sanatsal \u00fcretimi yo\u011funla\u015ft\u0131rma, yap\u0131mc\u0131, organizat\u00f6r ve mek\u00e2n taraf\u0131ndaysa yeni i\u015f modelleri \u00fczerine kafa yorma f\u0131rsat\u0131 olu\u015fturmal\u0131. Durumdan tuzu kuru olanlar de\u011fil, yapt\u0131klar\u0131 i\u015fi sevip gelece\u011fe inananlar k\u00e2rl\u0131 \u00e7\u0131kacak. Gerisi zarar etmekle kalmay\u0131p yok olacak.\n\nYarat\u0131c\u0131l\u0131\u011f\u0131m ciddi \u015fekilde baltaland\u0131\n\nPiyanist \u0130klim Tamkan\n\nBir sanat\u00e7\u0131 i\u00e7in dinleyicisiyle bulu\u015famamak manevi olarak b\u00fcy\u00fck bir y\u0131k\u0131m demek. Bu durum yarat\u0131c\u0131l\u0131\u011f\u0131m\u0131 ve motivasyonumu ciddi \u015fekilde baltalad\u0131. D\u00fcnyan\u0131n i\u00e7ine d\u00fc\u015ft\u00fc\u011f\u00fc bu \u00e7aresizlik, ya\u015fanan kay\u0131plar ve s\u00fcrekli endi\u015fe hali beni i\u00e7ime kapatt\u0131. Bu s\u00fcre\u00e7te \u00e7ok \u00fcretebildi\u011fimi s\u00f6yleyemem.\n\nM\u00fczi\u011fin internete ta\u015f\u0131nmas\u0131n\u0131n etkisi ka\u00e7\u0131n\u0131lmaz\n\nNEYSE\u2019nin solisti Selim K\u0131r\u0131lmaz\n\nM\u00fczi\u011fin internete ta\u015f\u0131nd\u0131\u011f\u0131na tan\u0131k oluyoruz. M\u00fczi\u011fin \u00fcretiminin de duyumsan\u0131\u015f\u0131n\u0131n da evlere ta\u015f\u0131nd\u0131\u011f\u0131 bu yeni payla\u015f\u0131m formunun m\u00fczi\u011fin i\u00e7eri\u011fine etki etmesi ka\u00e7\u0131n\u0131lmaz. D\u0131\u015far\u0131n\u0131n seslerinin yerini madden ve manen i\u00e7erinin seslerine b\u0131rakt\u0131\u011f\u0131 bir m\u00fczikal d\u00f6n\u00fc\u015f\u00fcm bu. \u015eiir, \u015fark\u0131, deneme, etnografi... B\u00f6yle s\u00fcrerse daha nitelikli, derinlikli ve daha fazla sanatsal \u00fcretimle kar\u015f\u0131la\u015fmam\u0131z s\u00fcrpriz olmaz.\n\nAkustik m\u00fczi\u011fi ve konser salonlar\u0131n\u0131 \u00e7ok \u00f6zl\u00fcyorum. Ba\u015fta ne yapaca\u011f\u0131m\u0131 bilemedim ama art\u0131k al\u0131\u015ft\u0131m.\n\n(Orkestra \u015fefi Nisan Ak)\n\n\n\nKonserlerden vazge\u00e7ilmez gibi geliyor\n\nM\u00fczisyen Can G\u00fcng\u00f6r\n\n\n\nKonserler ve kalabal\u0131k etkinliklerin epey sonra ba\u015flayabilece\u011fi \u00f6ng\u00f6r\u00fcl\u00fcyor ama konserlerde y\u00fczlerce, binlerce kalbin bir arada olu\u015funun \u00f6n\u00fcne kolay kolay bir \u015fey ge\u00e7emez gibi geliyor. Evde ge\u00e7irdi\u011fim vakitte bol bol enstr\u00fcmanlarla u\u011fra\u015f\u0131yorum. Bir sonraki alb\u00fcm\u00fcm i\u00e7in kafamda k\u00fc\u00e7\u00fck tasar\u0131mlar yap\u0131yorum.\n\nNe kadar takip\u00e7i kazan\u0131rsan\u0131z durum o kadar iyi gibi\n\n\u015eark\u0131c\u0131 Melek Mosso\n\n\n\nKorona konser ve projelerimizi ertelememize sebep oldu. Bu durum herkesi sosyal medya \u00fczerinden \u00e7al\u0131\u015fmaya zorluyor, ne kadar izlenip takip\u00e7i kazan\u0131rsan\u0131z durum o kadar iyi gibi g\u00f6r\u00fcn\u00fcyor. Bir-iki kay\u0131t yapt\u0131m, esinlenecek bir \u015feyler bulursam yaz\u0131yor, her g\u00fcn bir \u015feyler karal\u0131yorum. Bu g\u00fcnler ge\u00e7sin, yay\u0131mlayaca\u011f\u0131m.\n\nBen de dahil b\u00fct\u00fcn m\u00fczisyenlerin evlerinde sa\u011flam bir \u00e7al\u0131\u015fma s\u00fcrecinde oldu\u011fumuza ve \u00fcretkenlik patlamas\u0131 ya\u015fanaca\u011f\u0131na inan\u0131yorum.\n\n(Rap\u2019\u00e7i Kamufle)\n\n\u00c7A\u011eDA\u015e SANAT\n\nKorona sergilerine d\u00fcnyadaki herkes haz\u0131r olsun!\n\nRessam Bedri Baykam\n\n1. D\u00fcnya Sava\u015f\u0131\u2019ndan sonra d\u00fcnyay\u0131 kas\u0131p kavuran Amerikan soyut d\u0131\u015favurumculu\u011fu ve ayn\u0131 y\u0131llarda Avrupa\u2019da esen lekecilik ve \u015fiirsel soyutlama ak\u0131mlar\u0131 kendi y\u0131ld\u0131zlar\u0131n\u0131 yaratt\u0131. ABD\u2019de Jackson Pollock ve Willem de Kooning, Avrupa\u2019da Wols, Nicolas de Stael ve Hartung gibi isimler a\u00e7\u0131k ara \u00f6ne \u00e7\u0131kt\u0131. D\u00fcnya bug\u00fcnk\u00fc multimedya ve teknolojik imk\u00e2nlar\u0131 kullanarak neler yapacak, g\u00f6rece\u011fiz. Korona sergilerine d\u00fcnyadaki herkes haz\u0131r olsun! \u2018Les Musiciens\u2019 (M\u00fczisyenler), Nicolas de Stael, 1953\n\nSadelik, tasarruf, payla\u015f\u0131m ve teknoloji \u00f6nem kazanacak\n\n\u0130stanbul K\u00fclt\u00fcr Sanat Vakf\u0131 Genel M\u00fcd\u00fcr\u00fc G\u00f6rg\u00fcn Taner\n\n\n\n\u015eu anda k\u00fclt\u00fcr-sanat \u00fcretimi ve t\u00fcketimi dijital alan d\u0131\u015f\u0131nda h\u0131z kesmi\u015f durumda. Uzun vadede hepimizin hem i\u015f yapma hem de ya\u015fama bi\u00e7imlerimize etkisi olaca\u011f\u0131n\u0131 d\u00fc\u015f\u00fcn\u00fcyorum. Her alanda sadelik, tasarruf, payla\u015f\u0131m, dayan\u0131\u015fma ve teknoloji \u00f6nem kazanacak.\n\nDijitali takip eden k\u00fclt\u00fcr kurumlar\u0131 bunun faydas\u0131n\u0131 g\u00f6recek\n\nZorlu Performans Sanatlar\u0131 Merkezi Genel M\u00fcd\u00fcr\u00fc Murat Abbas\n\nTarih, salg\u0131n hastal\u0131klar zaman\u0131nda en \u00f6nemli i\u015flerini ortaya \u00e7\u0131karan isimlerle dolu. Mesela Shakespeare. Korona d\u00f6neminde de ya\u015fad\u0131klar\u0131m\u0131z\u0131 anlamland\u0131rmak i\u00e7in sanata sar\u0131ld\u0131k. \u0130talya\u2019da, insanlar\u0131n balkonlarda s\u00f6yledikleri \u015fark\u0131lar\u0131n sosyal medyada en \u00e7ok payla\u015f\u0131lan videolar olmas\u0131 bunun en g\u00fc\u00e7l\u00fc \u00f6rne\u011fi. Bunun bir d\u00f6n\u00fc\u015f\u00fcm s\u00fcreci oldu\u011funu d\u00fc\u015f\u00fcn\u00fcyorum.\n\nS\u00fcrekli bir \u015feylere yeti\u015fmek zorunda olman\u0131n yorgunlu\u011funu atarak zihnimin serbest\u00e7e dola\u015fmas\u0131na izin verdi\u011fim bir d\u00f6nem...\n\n(Seramik sanat\u00e7\u0131s\u0131 Bur\u00e7ak Bing\u00f6l)\n\n",
    "keywords": [
        "ne",
        "okuyacak",
        "seyredecek",
        "bu",
        "\u00e7ok",
        "yeni",
        "alk\u0131\u015flayaca\u011f\u0131z",
        "i\u00e7in",
        "ve",
        "bir",
        "gibi",
        "da",
        "dinleyecek",
        "en",
        "ama"
    ],
    "meta_keywords": [
        "gazetehaberleri",
        "tiyatro",
        "sanat",
        "m\u00fczik",
        "konser",
        "sinema",
        "dans"
    ],
    "publish_date": null,
    "summary": "Ama bug\u00fcnleri anlatabilmek i\u00e7in \u00f6nce anlamaya, onun i\u00e7in de ku\u015fkusuz zamana ihtiya\u00e7 var.\nBa\u015flang\u0131\u00e7ta verimli \u00e7al\u0131\u015famad\u0131ysam da ilk panik atlat\u0131l\u0131p iyiye gidi\u015fat ba\u015flay\u0131nca ben de eski ritmimi buldum.\nDi\u011fer sanat\u00e7\u0131 dostlar da ayn\u0131 durumdalarsa sanatsal patlama ya\u015fanabilirYazar Ahmet \u00dcmitSava\u015flar\u0131n sonunda \u00f6nemli eserler ortaya \u00e7\u0131kar, bunu D\u00fcnya Sava\u015flar\u0131\u2019nda g\u00f6rd\u00fck.\nDi\u011fer yazar ve sanat\u00e7\u0131 dostlar da ayn\u0131 durumdalarsa bir anda sanatsal bir patlama ya\u015fanabilir.\nAma koronan\u0131n insanlar \u00fczerindeki etkisini ancak belirli bir s\u00fcre ge\u00e7tikten sonra g\u00f6rmemiz m\u00fcmk\u00fcn olur.\nBu konuda yazmak i\u00e7in \u00fc\u00e7-d\u00f6rt y\u0131l beklemeyi tercih ederim.\nAma olaydan ancak 10 y\u0131l sonra yazabildim \u00e7\u00fcnk\u00fc oturmas\u0131, hakikatlerin ortaya \u00e7\u0131kmas\u0131, etkilerini g\u00f6rmem laz\u0131md\u0131.\nD\u00fcnya Sava\u015f\u0131 Almanya\u2019da \u2018y\u0131k\u0131nt\u0131 edebiyat\u0131\u2019 dedi\u011fimiz, sava\u015f\u0131n y\u0131k\u0131nt\u0131lar\u0131ndan do\u011fan bir ak\u0131m \u00e7\u0131karm\u0131\u015ft\u0131, Heinrich B\u00f6ll ve \u2018\u00c2demo\u011flu Neredeydin\u2019 adl\u0131 kitab\u0131 buna \u00f6rnek g\u00f6sterilebilir.\nBu salg\u0131n sonras\u0131ndaysa distopyalar\u0131n artaca\u011f\u0131na ve \u015fekil de\u011fi\u015ftirece\u011fine inan\u0131yorum.\nAs\u0131l refleksse, Vietnam Sava\u015f\u0131 sonras\u0131 g\u00f6sterilmi\u015fti: \u2018K\u0131yamet\u2019 (Apocalypse Now), \u2018Avc\u0131\u2019 (The Deer Hunter)... Koronan\u0131nsa uzun metrajdan \u00e7ok, k\u0131sa filmcilerin i\u015fine yarayaca\u011f\u0131n\u0131 d\u00fc\u015f\u00fcn\u00fcyorum.\nMesafe g\u00f6zeterek, salon kapasitelerinin y\u00fczde 20\u2019si ya da 30\u2019uyla g\u00f6sterilecek filmlerin de gi\u015fe geliri a\u00e7\u0131s\u0131ndan \u00e7ok getirisi olmayacak.\nBat\u0131 meseleyi bir s\u00fcre \u2018arabal\u0131 sinema\u2019 uygulamas\u0131yla \u00e7\u00f6zecek, bizde b\u00f6yle bir gelenek yok ama a\u00e7\u0131k hava sinemalar\u0131 tekrar \u00f6nem kazanabilir.\nKolera g\u00f6rd\u00fcm, depremler, sava\u015flar g\u00f6rd\u00fcm ama bu salg\u0131n kadar sinemaya zarar veren bir \u015fey g\u00f6rmemi\u015ftimYap\u0131mc\u0131, sinema salonu i\u015fletmecisi \u015e\u00fckr\u00fc Av\u015farT\u00fcrkiye\u2019deki sinema seyircisini \u00e7ok iyi biliyorum.\nO y\u00fczden \u015fu an T\u00fcrkiye\u2019de korona filmi \u00e7ekilmez ama ileride, belki... \u0130nsanlar uzun zaman tedirgin olup sinemaya gitmeyecek.\n\u00d6n\u00fcm\u00fczdeki y\u0131l, bence sinema i\u00e7in kay\u0131p bir y\u0131l olacak.\nAma art\u0131k bir y\u0131l \u00f6nce \u00e7ekilen filmler bile g\u00f6sterime girdi\u011finde g\u00fcncelli\u011fini ve motivasyonunu kaybetmi\u015f oluyor.\nCem Y\u0131lmaz ve \u015eahan G\u00f6kbakar son filmlerini bir sene beklettikleri i\u00e7in arad\u0131klar\u0131n\u0131 bulamad\u0131lar.\n1970\u2019lerden beri sineman\u0131n i\u00e7indeyim; kolera salg\u0131n\u0131 g\u00f6rd\u00fcm, depremler, sava\u015flar g\u00f6rd\u00fcm ama bu salg\u0131n kadar sinemaya zarar veren bir \u015fey g\u00f6rmemi\u015ftim.\n200\u2019\u00fcn \u00fczerinde salonumuz vard\u0131, 80\u2019ini hi\u00e7 a\u00e7mamak kayd\u0131yla kapatt\u0131k; di\u011ferlerinin de ne olaca\u011f\u0131n\u0131 bilmiyoruz.\nT\u00fcrkiye\u2019de b\u00f6yle bir projenin ne zaman \u00e7\u0131kaca\u011f\u0131 hi\u00e7 belli olmaz, alt\u0131 ay i\u00e7erisinde bile salg\u0131n konulu bir film \u00e7\u0131kabilir.\nJames Bond gibi beklemeyi g\u00f6ze alabilecek b\u00fcy\u00fck Hollywood yap\u0131mlar\u0131 s\u00fcrekli ileri bir tarihe at\u0131l\u0131yor.\nAma sadece benim film yapmamla olmaz, en az 7-8 kaliteli gi\u015fe filminin takvimde yerini almas\u0131 laz\u0131m.\nEn az\u0131ndan bir senelik s\u00fcre\u00e7te \u00e7ekim ekiplerinin k\u00fc\u00e7\u00fclece\u011fini, \u00e7ekilmekte olan filmlerin ertelenece\u011fini d\u00fc\u015f\u00fcn\u00fcyorum.\nSamuel Beckett\u2019\u0131n yazd\u0131\u011f\u0131 \u2018Godot\u2019yu Beklerken\u2019 bu t\u00fcr\u00fcn en \u00f6nemli oyunlar\u0131ndan.\nT\u00fcm d\u00fcnyan\u0131n ev hapsinde oldu\u011fu, \u00e7aresizlik ve belirsizlik duygusunun yo\u011fun ya\u015fand\u0131\u011f\u0131 bu d\u00f6nem de yazarlar\u0131n bizi yeni t\u00fcrlerle bulu\u015fturmas\u0131na vesile olacakt\u0131r.\n\u0130lk ad\u0131mlar\u0131 dijital tiyatro \u00fcr\u00fcnleri olarak g\u00f6rd\u00fck, yazarlar\u0131n hayat\u0131 ve d\u00fcnyan\u0131n gidi\u015fat\u0131n\u0131 farkl\u0131 metin ve reji bi\u00e7imleriyle yorumlayaca\u011f\u0131na, yeni ak\u0131mlar\u0131n do\u011faca\u011f\u0131na \u015f\u00fcphe yok.\nSalg\u0131n\u0131 bir \u015feye d\u00f6n\u00fc\u015ft\u00fcrmek durumunday\u0131zOyuncu, oyun yazar\u0131, tiyatro y\u00f6netmeni Yi\u011fit SertdemirZaman\u0131m\u0131 kendimi ve \u00e7evremi g\u00f6zlemlemeye gayret ederek ge\u00e7iriyorum.\nYeni fikirler var ama onlar\u0131 da, t\u0131pk\u0131 kendimi anlamaya \u00e7al\u0131\u015ft\u0131\u011f\u0131m gibi ke\u015ffetme gayretindeyim.\nAma bu s\u00fcre\u00e7ten yola \u00e7\u0131karak, hissettirdikleri, d\u00fc\u015f\u00fcnd\u00fcrd\u00fckleri ve ke\u015ffettirdikleriyle yeni \u00fcretimler olaca\u011f\u0131n\u0131 tahmin etmek yanl\u0131\u015f olmaz.\nBaz\u0131 tiyatrolar bu sezon a\u00e7\u0131lamayacak ve maalesef bir\u00e7ok tiyatro yeni bir oyun yapmayacak gibi duruyor.\nDolay\u0131s\u0131yla bu g\u00fcnleri, yarat\u0131c\u0131l\u0131\u011f\u0131n s\u0131n\u0131rlar\u0131n\u0131 zorlayarak, vir\u00fcs\u00fcn bizi hapsetti\u011fi kutunun d\u0131\u015f\u0131nda d\u00fc\u015f\u00fcnerek, ileri d\u00f6nemde ortaya \u00e7\u0131karabilece\u011fimiz heyecanl\u0131 projeleri tasarlayarak ge\u00e7irmeliyiz.\n(\u0130stanbul Opera ve Balesi Ba\u015fbaleti Erhan G\u00fczel)TELEV\u0130ZYONFormat de\u011fi\u015fiklikleri bekliyorumKadir Has \u00dcniversitesi Yeni Medya B\u00f6l\u00fcm\u00fc \u00d6\u011fr.\nMuhtemelen bu yeni kurallar gere\u011fi senaryolar da g\u00f6zden ge\u00e7irilmek zorunda kalacak.\nDaha \u00e7ok internet i\u00e7in tasarlanan bu i\u015fler belki de yeni mecralar yaratacak.\n(Senarist Sema Ergenekon)Dijital bir devrim ger\u00e7ekle\u015fmek zorundaH\u00fcrriyet m\u00fczik yazar\u0131 Tolga Aky\u0131ld\u0131zKalabal\u0131k konser ve festivallere, k\u00fc\u00e7\u00fck mek\u00e2n performanslar\u0131na h\u0131zl\u0131 bir d\u00f6n\u00fc\u015f olamayacak.\nBir tarihte bluetooth\u2019la dinleyece\u011fimiz ve belki sanal ger\u00e7eklik (VR) g\u00f6zl\u00fcklerimizle gidece\u011fimiz konserlerin d\u00fczenlenece\u011fini kabul etmemiz gerekecek.\nBu gibi d\u00f6nemler m\u00fczisyen i\u00e7in sanatsal \u00fcretimi yo\u011funla\u015ft\u0131rma, yap\u0131mc\u0131, organizat\u00f6r ve mek\u00e2n taraf\u0131ndaysa yeni i\u015f modelleri \u00fczerine kafa yorma f\u0131rsat\u0131 olu\u015fturmal\u0131.\nYarat\u0131c\u0131l\u0131\u011f\u0131m ciddi \u015fekilde baltaland\u0131Piyanist \u0130klim TamkanBir sanat\u00e7\u0131 i\u00e7in dinleyicisiyle bulu\u015famamak manevi olarak b\u00fcy\u00fck bir y\u0131k\u0131m demek.\nD\u00fcnyan\u0131n i\u00e7ine d\u00fc\u015ft\u00fc\u011f\u00fc bu \u00e7aresizlik, ya\u015fanan kay\u0131plar ve s\u00fcrekli endi\u015fe hali beni i\u00e7ime kapatt\u0131.\nM\u00fczi\u011fin \u00fcretiminin de duyumsan\u0131\u015f\u0131n\u0131n da evlere ta\u015f\u0131nd\u0131\u011f\u0131 bu yeni payla\u015f\u0131m formunun m\u00fczi\u011fin i\u00e7eri\u011fine etki etmesi ka\u00e7\u0131n\u0131lmaz.\nD\u0131\u015far\u0131n\u0131n seslerinin yerini madden ve manen i\u00e7erinin seslerine b\u0131rakt\u0131\u011f\u0131 bir m\u00fczikal d\u00f6n\u00fc\u015f\u00fcm bu.\n\u015eiir, \u015fark\u0131, deneme, etnografi... B\u00f6yle s\u00fcrerse daha nitelikli, derinlikli ve daha fazla sanatsal \u00fcretimle kar\u015f\u0131la\u015fmam\u0131z s\u00fcrpriz olmaz.\nNe kadar takip\u00e7i kazan\u0131rsan\u0131z durum o kadar iyi gibi\u015eark\u0131c\u0131 Melek MossoKorona konser ve projelerimizi ertelememize sebep oldu.\nBu durum herkesi sosyal medya \u00fczerinden \u00e7al\u0131\u015fmaya zorluyor, ne kadar izlenip takip\u00e7i kazan\u0131rsan\u0131z durum o kadar iyi gibi g\u00f6r\u00fcn\u00fcyor.\nBen de dahil b\u00fct\u00fcn m\u00fczisyenlerin evlerinde sa\u011flam bir \u00e7al\u0131\u015fma s\u00fcrecinde oldu\u011fumuza ve \u00fcretkenlik patlamas\u0131 ya\u015fanaca\u011f\u0131na inan\u0131yorum.\nD\u00fcnya Sava\u015f\u0131\u2019ndan sonra d\u00fcnyay\u0131 kas\u0131p kavuran Amerikan soyut d\u0131\u015favurumculu\u011fu ve ayn\u0131 y\u0131llarda Avrupa\u2019da esen lekecilik ve \u015fiirsel soyutlama ak\u0131mlar\u0131 kendi y\u0131ld\u0131zlar\u0131n\u0131 yaratt\u0131.\nABD\u2019de Jackson Pollock ve Willem de Kooning, Avrupa\u2019da Wols, Nicolas de Stael ve Hartung gibi isimler a\u00e7\u0131k ara \u00f6ne \u00e7\u0131kt\u0131.\nDijitali takip eden k\u00fclt\u00fcr kurumlar\u0131 bunun faydas\u0131n\u0131 g\u00f6recekZorlu Performans Sanatlar\u0131 Merkezi Genel M\u00fcd\u00fcr\u00fc Murat AbbasTarih, salg\u0131n hastal\u0131klar zaman\u0131nda en \u00f6nemli i\u015flerini ortaya \u00e7\u0131karan isimlerle dolu.\n\u0130talya\u2019da, insanlar\u0131n balkonlarda s\u00f6yledikleri \u015fark\u0131lar\u0131n sosyal medyada en \u00e7ok payla\u015f\u0131lan videolar olmas\u0131 bunun en g\u00fc\u00e7l\u00fc \u00f6rne\u011fi.\nS\u00fcrekli bir \u015feylere yeti\u015fmek zorunda olman\u0131n yorgunlu\u011funu atarak zihnimin serbest\u00e7e dola\u015fmas\u0131na izin verdi\u011fim bir d\u00f6nem...(Seramik sanat\u00e7\u0131s\u0131 Bur\u00e7ak Bing\u00f6l)",
    "article_html": "",
    "meta_description": "COVID-19, insanl\u0131\u011f\u0131n g\u00f6rd\u00fc\u011f\u00fc ilk pandemi de\u011fil. Tarih boyunca bir\u00e7ok salg\u0131n ve benzeri ba\u015fka felaketler ya\u015fand\u0131 ve bunlar edebiyattan tiyatroya kadar b\u00fct\u00fcn sanat dallar\u0131 \u00fczerinde k\u00f6kl\u00fc de\u011fi\u015fikliklere neden oldu. Yaratt\u0131klar\u0131 bir\u00e7ok y\u0131k\u0131m\u0131n yan\u0131nda kimi geciken d\u00f6n\u00fc\u015f\u00fcmlerin tamamlanmas\u0131n\u0131, kimi \u00fcretkenli\u011fin...",
    "meta_lang": "tr"
}