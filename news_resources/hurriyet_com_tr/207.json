{
    "article_id": "2a21fd3067687dcad7eca4636e776646.1590265971.9353468",
    "title": "Bu d\u00f6nemde \u00f6\u011frencilere daha fazla sorumluluk verin",
    "authors": [
        "Nuran \u00c7akmak\u00e7i",
        "Ncakmakci Hurriyet.Com.Tr"
    ],
    "canonical_link": "https://www.hurriyet.com.tr/egitim/bu-donemde-ogrencilere-daha-fazla-sorumluluk-verin-41523287",
    "url": "http://hurriyet.com.tr/egitim/bu-donemde-ogrencilere-daha-fazla-sorumluluk-verin-41523287",
    "top_img": "https://i4.hurimg.com/i/hurriyet/75/0x0/5ec77a012269a204d4df9b96.jpg",
    "meta_img": "https://i4.hurimg.com/i/hurriyet/75/0x0/5ec77a012269a204d4df9b96.jpg",
    "movies": [],
    "text": "Fen, teknoloji, m\u00fchendislik ve matematik (FeTeMM) e\u011fitimi \u00fczerine de yo\u011funla\u015fan \u00d6zel\u2019in, uzaktan e\u011fitimin \u00f6\u011frencilerin ders ba\u015far\u0131s\u0131na y\u00f6nelik katk\u0131lar\u0131 \u00fczerine de \u00e7al\u0131\u015fmalar\u0131 var. Koronavir\u00fcs \u00f6nlemleri kapsam\u0131nda y\u00fcksek\u00f6\u011frenimin yan\u0131 s\u0131ra ilk ve orta \u00f6\u011fretimde de uzaktan e\u011fitime ge\u00e7ilmesiyle birlikte \u00f6\u011frenci, \u00f6\u011fretmen ve veliler daha \u00f6nce kar\u015f\u0131la\u015fmad\u0131klar\u0131 sorunlar ya\u015fayabiliyor. Ancak ders i\u00e7eriklerinin sanal ortama uygun hale getirilmesinden evde odaklanman\u0131n zorluklar\u0131na kadar \u00e7e\u015fitlenen bu sorunlar \u00e7\u00f6z\u00fcms\u00fcz de\u011fil. Do\u00e7. \u00d6zel, uzaktan e\u011fitim s\u00fcrecinin sorunsuz ge\u00e7mesi i\u00e7in \u00f6\u011frencilerin daha fazla sorumluluk almas\u0131n\u0131n \u00f6\u011fretmenebeveyn i\u015fbirli\u011finin \u00f6nemine dikkat \u00e7ekiyor. \u00d6zel, velilere ve \u00f6\u011fretmenlere bu s\u00fcre\u00e7te \u00f6\u011frencilere destek olmalar\u0131 i\u00e7in de \u00f6nemli tavsiyeler de bulunuyor. Bo\u011fazi\u00e7i \u00dcniversitesi \u00f6\u011fretim \u00fcyesi Do\u00e7. Dr. Serkan \u00d6zel ile uzaktan e\u011fitim s\u00fcrecinin olumlu ve olumsuz yanlar\u0131n\u0131 konu\u015ftuk:\n\n- Belirsizli\u011fin h\u00e2kim oldu\u011fu, \u00f6\u011frencilerin g\u00fcndemin stresinden etkilendi\u011fi bir d\u00f6nemde dersleri \u00e7evrim i\u00e7i olarak s\u00fcrd\u00fcrme \u00e7abas\u0131 sizce neden \u00f6nemli?\n\nBelirsizlik, t\u00fcm d\u00fcnya i\u00e7in ge\u00e7erli bir durum. Bu ger\u00e7e\u011fi kabul ederek ilerlemenin en do\u011frusu oldu\u011funa inan\u0131yorum. Mevcut durumda d\u00fcnya \u00fczerindeki her bireyin kendine ait sorumluluklar\u0131 mevcut. \u00d6\u011frenci ve \u00f6\u011fretmenlerin sorumluluklar\u0131ndan biri de e\u011fitim ve \u00f6\u011fretim s\u00fcre\u00e7leri. Salg\u0131n\u0131n ilerlemesinin zamana yay\u0131larak insanlar \u00fczerindeki etkilerini azalt\u0131p daha fazla hayat kurtarmak i\u00e7in evlerimizde kalman\u0131n en iyi y\u00f6ntem oldu\u011fu ger\u00e7e\u011fi ile birlikte sorumluluklar\u0131m\u0131z\u0131n tekrar \u015fekillenmesi gereklili\u011fi ortaya \u00e7\u0131kt\u0131. \u00d6\u011frenmenin s\u0131n\u0131rlar\u0131n\u0131n duvarlarla \u2013 hem fiziki hem de zihinlerdeki s\u0131n\u0131rlar \u2013 \u00e7evrilmemesi gerekti\u011fini savunan birisi olarak \u00f6\u011frenmenin durmamas\u0131 gerekti\u011fine inan\u0131yorum. B\u00fct\u00fcn canl\u0131lar hayatta kalmak i\u00e7in \u00f6\u011frenirler. Yeni do\u011fmu\u015f bir bebe\u011fi d\u00fc\u015f\u00fcn\u00fcn, doktor ba\u015f a\u015fa\u011f\u0131 duran bebe\u011fin poposuna vurur. Bu bebek hayatta kalmas\u0131 i\u00e7in gerekli olan nefesi almay\u0131 \u00f6\u011frenir. Hayata ad\u0131m att\u0131\u011f\u0131m\u0131z an ba\u015flayan bir \u00f6\u011frenme ser\u00fcveninin bir vir\u00fcs ile durmas\u0131n\u0131n d\u00fc\u015f\u00fcn\u00fclemeyece\u011fine inananlardan\u0131m. Elbette, muhteviyat\u0131nda ve \u015feklinde de\u011fi\u015fiklikler olmas\u0131 gerekiyor.\n\n- Zor ve stresli bir s\u00fcre\u00e7.\n\nHem \u00f6\u011frenci hem \u00f6\u011fretmen i\u00e7in stresli bir durum. Stresin iki sebebi var. Birincisi, ya\u015fad\u0131\u011f\u0131m\u0131z krizin insan olarak \u00fczerimize y\u00fckledi\u011fi stres. \u0130kincisi ise \u00e7o\u011fumuzun \u00e7ok da al\u0131\u015f\u0131k olmad\u0131\u011f\u0131 bir ara\u00e7la uzun senelerdir al\u0131\u015fageldi\u011fimiz bir s\u00fcreci y\u00f6netmeye \u00e7al\u0131\u015f\u0131yor olmam\u0131z. Bu iki ger\u00e7e\u011fi kabul edersek \u00fczerimizdeki stres nispeten azalacak. Bunlar\u0131 s\u00f6ylerken g\u00f6z ard\u0131 edemeyece\u011fimiz bir ger\u00e7ek bu salg\u0131nda yak\u0131nlar\u0131 hastalananlar ile kaybedenler oldu\u011fu. Yak\u0131nlar\u0131n\u0131 kaybetmese bile bir insan\u0131n her g\u00fcn saatlerce bu konunun tart\u0131\u015f\u0131ld\u0131\u011f\u0131 bir ortamda kayg\u0131 hissetmemesi pek beklenen bir durum olmasa gerek. Yine de bu krizle ba\u015fa \u00e7\u0131kabilmek i\u00e7in gerekli tedbirleri al\u0131p akl-\u0131 selim bir \u015fekilde hayat\u0131m\u0131za devam etmeliyiz. Nas\u0131l yemek yemeyi b\u0131rakm\u0131yorsak, \u00f6\u011frenmeyi de b\u0131rakamay\u0131z. \u00d6\u011frenime devam s\u00fcreci, \u00f6\u011frencilerimiz ve bizler \u00fczerine bir y\u00fck getirse de hepimize iyi gelecek en iyi ila\u00e7lardan birisi olacak. \u00d6\u011frencilerimizin ve bizim ya\u015fayaca\u011f\u0131m\u0131z stresin zamanla azalaca\u011f\u0131n\u0131 kuvvetli bir \u015fekilde iddia edebilirim. Ama birlikte olman\u0131n, sorunlar\u0131n \u00fczerinden birlikte gelmenin verece\u011fi g\u00fcc\u00fc g\u00f6rd\u00fc\u011f\u00fcm\u00fczde bu karar\u0131n ne kadar do\u011fru bir karar oldu\u011funu anlayaca\u011f\u0131z.\n\n- Uzaktan e\u011fitime ge\u00e7ilmesi ilkokul, ortaokul ve lise d\u00fczeyindeki derslerin i\u015flenmesini seviyelere g\u00f6re nas\u0131l etkileyebilir?\n\nUzaktan e\u011fitimin etkileri her seviye i\u00e7in farkl\u0131l\u0131klar g\u00f6sterir. E\u011fitimin nas\u0131l oldu\u011fundan ba\u011f\u0131ms\u0131z olarak kendi \u00f6\u011freniminden \u00f6ncelikli olarak \u00f6\u011frenen ki\u015fi sorumlu; ancak, \u00f6\u011frenenin sorumlulu\u011funun bir yeti\u015fkin taraf\u0131ndan takip edilmesi gereklili\u011fi ya\u015f ile ters orant\u0131l\u0131, ya\u015f artt\u0131k\u00e7a sorumluluk bilincinin artmas\u0131 ve takip mekanizmas\u0131n\u0131n azalmas\u0131 beklenir. Uzaktan e\u011fitim, bireysel sorumlulu\u011fun daha fazla gerekti\u011fi bir y\u00f6ntem. Bu s\u00fcre\u00e7 \u00f6\u011frencilerin kendilerine ve ebeveynlerine ek sorumluluklar getiriyor. \u00d6zellikle k\u00fc\u00e7\u00fck ya\u015flarda \u00f6\u011frenme rutinin sa\u011flanmas\u0131 i\u00e7in daha fazla \u00f6\u011fretmen-ebeveyn i\u015f birli\u011fi gerekiyor. K\u00fc\u00e7\u00fck ya\u015flardaki \u00f6\u011frencilerin \u00f6\u011fretmenlerine ba\u011fl\u0131l\u0131\u011f\u0131 ile ileri ya\u015flardaki \u00f6\u011frencilerin ba\u011fl\u0131l\u0131klar\u0131 birbirinden farkl\u0131. \u00d6\u011frenim boyutuna ilave olarak k\u00fc\u00e7\u00fck ya\u015ftaki \u00f6\u011frenciler kendi \u00f6\u011fretmenlerini e\u015f-zamanl\u0131 olarak g\u00f6rmek, onlarla konu\u015fmak, bu stresli zamanlarda onlardan destek almay\u0131 daha fazla hissedeceklerdir. \u0130leri ya\u015flardaki \u00f6\u011frencilerin ise dersleriyle ilgili sorular\u0131n\u0131n yan\u0131tlanmas\u0131 i\u00e7in \u00f6zellikle e\u015f-zamanl\u0131 ba\u011flant\u0131 istediklerini biliyorum. E\u015f zamanl\u0131 bulu\u015fmalar\u0131n teknik olarak belirli s\u0131n\u0131rlar\u0131 oldu\u011funu unutmamam\u0131z gerekiyor. Uzaktan e\u011fitim denince e\u015f zamanl\u0131 olan ya da olmayan uygulamalar\u0131n da etkin bir \u015fekilde kullan\u0131lmas\u0131 gerekiyor. E\u015f zamanl\u0131 olmayan uygulamalar\u0131n b\u00fct\u00fcn \u00f6\u011frencilere ayn\u0131 anda payla\u015f\u0131lan Tv yay\u0131nlar\u0131n\u0131 oldu\u011fu kadar Tv yay\u0131nlar\u0131 gibi e\u015fzamanl\u0131 olmayan \u00e7e\u015fitli videolar\u0131, e\u011fitsel uygulamalar\u0131 (bilgisayar, tablet uygulamalar\u0131, sanal sim\u00fclasyonlar vb.), okuma materyallerini, Tv\u2019lerde do\u011frudan bu ama\u00e7 i\u00e7in haz\u0131rlanmam\u0131\u015f olan film, belgesel gibi materyalleri de kapsamal\u0131. Uzaktan e\u011fitim, burada listelenenlerle s\u0131n\u0131rl\u0131 kalmayacak \u015fekilde bir \u00f6\u011fretim tasar\u0131m\u0131 gerektiriyor.\n\n- \u00d6\u011frencilerin de aktif olarak derslere kat\u0131lmas\u0131 i\u00e7in ne gibi y\u00f6ntemler kullan\u0131labilir?\n\n\u00d6ncelikle g\u00f6rev da\u011f\u0131l\u0131mlar\u0131n\u0131n iyi tasarlanmas\u0131 gerekiyor. Bu tasar\u0131m \u00fc\u00e7 a\u015famada planlanabilir:\n\nSanal bulu\u015fma \u00f6ncesi, sanal bulu\u015fma ve sanal bulu\u015fma sonras\u0131. Sanal bulu\u015fmalar\u0131n etkili ge\u00e7mesi i\u00e7in \u00f6ncesi gerekli sorumluluklar\u0131n yerine getirilmesi ve derse haz\u0131r olunmas\u0131 \u00f6nemlidir. Asl\u0131nda \u00e7o\u011fu zaman olmas\u0131 gerekti\u011fi gibi \u00f6\u011frencilerin derse haz\u0131r gelmeleri ve derslerin birer tart\u0131\u015fma ortam\u0131 i\u00e7inde ge\u00e7mesi \u00f6nemli bir nokta.Do\u011frudan anlat\u0131m gereken konular i\u00e7in \u00f6nceden haz\u0131rlanm\u0131\u015f i\u00e7erik (\u00f6\u011fretmen taraf\u0131ndan haz\u0131rlanm\u0131\u015f veya \u00f6\u011fretmenin kontrol\u00fcnden ge\u00e7mi\u015f ba\u015fkalar\u0131 taraf\u0131ndan haz\u0131rlanm\u0131\u015f video, okuma metinleri vb.) ders \u00f6ncesi \u00f6\u011frencilere yeterli zaman verecek \u015fekilde payla\u015f\u0131lmal\u0131. Bu sayede, sanal bulu\u015fmalar konunun derinle\u015ftirilmesi i\u00e7in ortamlar haline gelir. Bu modeldeki avantaj farkl\u0131 h\u0131zlarda \u00f6\u011frenen bireylerin de ihtiya\u00e7lar\u0131n\u0131n kar\u015f\u0131lanabilmesi. \u00d6rne\u011fin g\u00fcn\u00fcn konusu ile ilgili materyaller \u00f6\u011fretmen taraf\u0131ndan \u00f6\u011frencilere sunulduktan sonra \u00f6\u011frenciler de bu materyallerle ilgili yorumlar\u0131n\u0131 yaz\u0131l\u0131 veya g\u00f6rsel olarak ders \u00f6ncesi payla\u015fabilirler. Bunun i\u00e7in FlipGrid gibi sadece s\u0131n\u0131f i\u00e7erisindeki ki\u015filerin eri\u015febildi\u011fi video yorumlar\u0131n (1-3 dakika) payla\u015f\u0131labildi\u011fi ortamlar kullan\u0131labilir. B\u00f6ylece \u00f6\u011fretmen de her \u00f6\u011frencisinin sesini/fikrini duyma imk\u00e2n\u0131 kazanacakt\u0131r. \u00d6\u011frencilerin \u00f6\u011frenmelerinin peki\u015ftirilmesi i\u00e7in ise ders sonras\u0131 g\u00f6revler verilebilir. Genel yakla\u015f\u0131m 1 ders saati i\u00e7in ders d\u0131\u015f\u0131 2 saat \u00e7al\u0131\u015fma \u015feklinde planlanabilir.\n\nANNE-BABALAR DESTEK OLMALI\n\nEbeveynlerin bu s\u00fcre\u00e7teki sorumluluklar\u0131ndan birisi \u00e7ocuklar\u0131n\u0131n programlar\u0131n\u0131 daha yak\u0131ndan takip ederek bu zorlu zamanlarda onlar\u0131n g\u00f6revlerinin ba\u015f\u0131nda olmas\u0131na destek olmak. \u00c7ocuklar\u0131n\u0131n ders planlar\u0131n\u0131n g\u00f6r\u00fcn\u00fcr bir yerde olmas\u0131 takip ve destek a\u00e7\u0131s\u0131ndan kolayla\u015ft\u0131r\u0131c\u0131 olacakt\u0131r. Ama bunlar\u0131 onlar\u0131 g\u00f6zetim alt\u0131nda tutan bir \u201cpolis\u201d edas\u0131yla de\u011fil, sorumluluk sahibi bir bireye gerekti\u011finde destek veren birisi olarak yapmak gerekmektedir. Ebeveyn olarak bizim sorumlulu\u011fumuz, kendi sorumlulu\u011funun fark\u0131nda bireyler olarak yeti\u015fmelerine yard\u0131mc\u0131 olmak.\n\n\n\nBUG\u00dcN\u00dc FIRSATA D\u00d6N\u00dc\u015eT\u00dcREL\u0130M\n\nT\u00fcrkiye\u2019de uzaktan e\u011fitimle normalde hedeflenen kazan\u0131mlara eri\u015filemeyece\u011fi varsay\u0131m\u0131 var. Bu nedenledir ki s\u0131nav konular\u0131 buna g\u00f6re \u015fekillendiriliyor ve uzaktan e\u011fitim d\u00f6nemi konular\u0131 s\u0131nava eklenmiyor. Bu sene i\u00e7in b\u00f6yle bir \u00e7\u00f6z\u00fcm \u00f6nerildi.\n\n\u00d6\u011eRETMENLER \u00c7EVR\u0130M \u0130\u00c7\u0130 DERSLERE NASIL HAZIRLANMALI?\n\n\u00d6\u011fretmenlerin derslerine uzaktan devam etmelerinin en zor taraf\u0131 duruma kar\u015f\u0131 haz\u0131rl\u0131ks\u0131z olmalar\u0131d\u0131r. \u00d6\u011fretmen ve \u00f6\u011frencilerin bu sisteme yeterince al\u0131\u015f\u0131k olmamas\u0131 t\u00fcm d\u00fcnyay\u0131 \u00e7e\u015fitli oranlarda zorluyor. \u00d6\u011fretmenlerin bu haz\u0131rl\u0131\u011f\u0131 yaparken dikkat etmeleri gerekenler \u015funlar:\n\n- Anlatmay\u0131 planlad\u0131klar\u0131 bir dersin hangi b\u00f6l\u00fcmlerini canl\u0131 ba\u011flant\u0131 olmadan \u00f6\u011frencilerine ula\u015ft\u0131rabileceklerini belirlemek\n\n- Belirledikleri k\u0131s\u0131mlar\u0131n en iyi hangi y\u00f6ntem veya y\u00f6ntemlerle iletilebilece\u011fine karar vermek (video kayd\u0131, ses kayd\u0131, okuma metinleri, kitap, belgesel vb.)\n\n- \u00d6\u011frencilerin bu materyaller \u00fczerine \u00e7al\u0131\u015ft\u0131ktan sonra ders \u00f6ncesi d\u00f6n\u00fctlerini payla\u015fmalar\u0131n\u0131 sa\u011flamak\n\n- Okumalar, video vb. materyaller ile ilgili en az birer soru yazmalar\u0131n\u0131 istemek\n\n- Canl\u0131 ba\u011flant\u0131da ders \u00f6ncesi payla\u015ft\u0131\u011f\u0131 materyaller \u00fczerinden nas\u0131l bir tart\u0131\u015fma y\u00fcr\u00fct\u00fclece\u011fini \u00f6nceden planlamak ve de\u011fi\u015fime kar\u015f\u0131 da esnek olmay\u0131 ihmal etmemek\n\n- \u00d6\u011frencilerin ders \u00f6ncesi payla\u015f\u0131mlar\u0131 ve sorular\u0131n\u0131 dikkate alarak derste hangi \u00f6\u011frencilere ne gibi sorular sorabilece\u011fini \u00f6nceden planlay\u0131p kolay eri\u015filebilir bir yerde tutmak\n\n\n\nEBEVEYNLER \u00c7OCUKLARININ K\u0130\u015e\u0130SEL GEL\u0130\u015e\u0130MLER\u0130NE DAHA FAZLA ODAKLANMALI\n\nEbeveynlerin sorumluluklar\u0131ndan biri de \u00e7ocuklar\u0131m\u0131zla daha \u00e7ok birlikte oldu\u011fumuz bu g\u00fcnlerde onlar\u0131n ki\u015fisel geli\u015fimlerine daha fazla odaklanmak. Uzaktan ba\u011fland\u0131klar\u0131 okul e\u011fitimleri kadar kitap okumalar\u0131, spor yapmalar\u0131, sa\u011fl\u0131kl\u0131 beslenmeleri, hobileriyle ilgilenmeleri de \u00f6nemli. Hepimiz evdeyiz! Yemekleri birlikte yemek, ev i\u015flerinde sorumluluk payla\u015f\u0131m\u0131 yapmak, birlikte kitap okuma zamanlar\u0131 belirlemek, ortak izlenecek film/belgesel se\u00e7mek gibi ortak bir liste haz\u0131rlamak yap\u0131lmas\u0131 gereken i\u015flerden birisi olabilir. Bilgisayarda ve sosyal medyada ge\u00e7irilecek zaman\u0131n di\u011fer mecralarda ge\u00e7irilecek zaman gibi g\u00fcn\u00fcn belirli bir k\u0131sm\u0131n\u0131 kapsamas\u0131 gerekti\u011fi a\u00e7\u0131k bir \u015fekilde konu\u015fulmal\u0131 ve aile kural\u0131 olarak belirlenmeli. Unutulmamas\u0131 gereken bir nokta, \u00e7ocuklar\u0131m\u0131z i\u00e7in koydu\u011fumuz kurallar\u0131n bizim i\u00e7in de ge\u00e7erli olmas\u0131 gerekti\u011fi. Onlar\u0131n kitap okumalar\u0131n\u0131 istiyorsak, bizim de elimizde kitap g\u00f6rmeleri gerekiyor.\n\nBU D\u00d6NEM E\u011e\u0130T\u0130M S\u0130STEM\u0130N\u0130N D\u00d6N\u00dc\u015e\u00dcM\u00dc \u0130\u00c7\u0130N B\u0130R FIRSAT OLAB\u0130L\u0130R\n\nSalg\u0131n sonras\u0131nda uzaktan e\u011fitim ile ilgili daha \u00e7ok konu\u015fulaca\u011f\u0131n\u0131 ve sadece b\u00f6yle bir kriz i\u00e7in de\u011fil, normal zamanlar i\u00e7in de bir d\u00f6n\u00fc\u015f\u00fcm ger\u00e7ekle\u015fece\u011fine inananlardan\u0131m. Bug\u00fcne kadar teknolojiden uzak kalan bir kesimin uzak kalmas\u0131n\u0131n sebebi teknolojiden korkmalar\u0131, yapamayacaklar\u0131n\u0131 d\u00fc\u015f\u00fcnmeleriydi. Ancak, bug\u00fcn g\u00f6rd\u00fck ki bu kesimden bir\u00e7ok ki\u015fi bu \u00e7ekindikleri ara\u00e7lar\u0131n beklediklerinden daha kolay olabildi\u011fini, i\u015flerini kolayla\u015ft\u0131rabildi\u011fini ve hatta keyif ald\u0131klar\u0131n\u0131 fark etti. Bu kesim \u2013 te\u015fbihte hata olmaz \u2013 tad\u0131na vard\u0131klar\u0131 bu yeni ara\u00e7lardan kolay vazge\u00e7emeyecek ve kullanmaya devam edecektir. Salg\u0131n \u00f6ncesinde de bir\u00e7ok kurum uzaktan e\u011fitim ile ilgili ciddi \u00e7al\u0131\u015fmalar yapmaktayd\u0131. Bu \u00e7al\u0131\u015fmalar\u0131n daha h\u0131z kazanaca\u011f\u0131n\u0131 d\u00fc\u015f\u00fcn\u00fcyorum. Ama y\u00fcz y\u00fcze e\u011fitimin yerini alaca\u011f\u0131n\u0131 d\u00fc\u015f\u00fcnm\u00fcyorum.\n\nK\u0130MD\u0130R?\n\nDo\u00e7. Dr. Serkan \u00d6zel, Bo\u011fazi\u00e7i \u00dcniversitesi Matematik ve Fen Bilimleri E\u011fitimi B\u00f6l\u00fcm\u00fc\u2019nde g\u00f6rev yap\u0131yor. T\u00fcrkiye\u2019de TUSA\u015e, T\u00dcPRA\u015e ve TEGV ile ger\u00e7ekle\u015ftirdi\u011fi projelerine uzaktan devam eden Dr. \u00d6zel, \u015fu an Vanberbilt \u00dcniversitesi Psikoloji ve \u0130nsan Geli\u015fimi B\u00f6l\u00fcm\u00fc\u2019nde misafir \u00f6\u011fretim \u00fcyesi. Lisans ve y\u00fcksek lisans derecelerini Bo\u011fazi\u00e7i \u00dcniversitesi Orta \u00d6\u011fretim Fen ve Matematik Alanlar\u0131 E\u011fitimi B\u00f6l\u00fcm\u00fc Matematik E\u011fitimi program\u0131ndan ald\u0131. Doktora e\u011fitimini Texas A&M \u00dcniversitesi\u2019nde E\u011fitim Psikolojisi B\u00f6l\u00fcm\u00fc\u2019nde E\u011fitim Teknolojileri uzmanl\u0131\u011f\u0131 ile 2009 y\u0131l\u0131nda tamamlad\u0131. Doktora e\u011fitimi s\u00fcrecinde, Dallas ve Waco Ba\u011f\u0131ms\u0131z Okul B\u00f6lgeleri\u2019nde \u00e7ok say\u0131da okula ortaokul ve lise \u00f6\u011fretmenlerine proje-temelli \u00f6\u011frenme konular\u0131nda disiplinler aras\u0131 projeler geli\u015ftirilmesi \u00fczerine ki\u015fisel geli\u015fim seminerleri verdi. Do\u00e7. Dr. \u00d6zel\u2019in \u00e7al\u0131\u015fma alanlar\u0131, matematik \u00f6\u011fretimi uygulamalar\u0131, teknoloji entegrasyonu ve Fen, Teknoloji, M\u00fchendislik ve Matematik (FeTeMM) e\u011fitimi \u00fczerine yo\u011funla\u015f\u0131yor. E\u011fitim teknolojileri konusunda uzman olan Do\u00e7. \u00d6zel,\u00f6zellikle, matematik ve teknolojinin b\u00fct\u00fcnle\u015fik olarak kullan\u0131lmas\u0131 i\u00e7in \u00f6\u011fretmenlerin ihtiya\u00e7 duyduklar\u0131 bilgi ve beceriler \u00fczerine \u00e7al\u0131\u015f\u0131yor. Uzmanl\u0131k alan\u0131ndaki \u00e7al\u0131\u015fmalar\u0131n yan\u0131 s\u0131ra Bo\u011fazi\u00e7i \u00dcniversitesi\u2019nde bir\u00e7ok komisyonda ve bir\u00e7ok akademik derginin bilim kurullar\u0131nda aktif olarak g\u00f6rev yap\u0131yor. Matematik E\u011fitimi Derne\u011fi\u2019nin se\u00e7ilmi\u015f kurucu \u00fcyeleri aras\u0131nda olan \u00d6zel, FeTeMM e\u011fitim modelinin T\u00fcrkiye\u2019deuyumla\u015ft\u0131rma \u00e7al\u0131\u015fmalar\u0131 yapan grubun da kurucu \u00fcyesi.",
    "keywords": [
        "sorumluluk",
        "bu",
        "fazla",
        "\u00f6\u011frencilere",
        "d\u00f6nemde",
        "\u00f6\u011frencilerin",
        "daha",
        "verin",
        "e\u011fitim",
        "i\u00e7in",
        "olarak",
        "ve",
        "bir",
        "uzaktan",
        "ile"
    ],
    "meta_keywords": [
        "Bo\u011fazi\u00e7i \u00dcniversitesi",
        "Serkan \u00d6zel",
        "matematik",
        "\u00f6\u011frenci"
    ],
    "publish_date": null,
    "summary": "Fen, teknoloji, m\u00fchendislik ve matematik (FeTeMM) e\u011fitimi \u00fczerine de yo\u011funla\u015fan \u00d6zel\u2019in, uzaktan e\u011fitimin \u00f6\u011frencilerin ders ba\u015far\u0131s\u0131na y\u00f6nelik katk\u0131lar\u0131 \u00fczerine de \u00e7al\u0131\u015fmalar\u0131 var.\nKoronavir\u00fcs \u00f6nlemleri kapsam\u0131nda y\u00fcksek\u00f6\u011frenimin yan\u0131 s\u0131ra ilk ve orta \u00f6\u011fretimde de uzaktan e\u011fitime ge\u00e7ilmesiyle birlikte \u00f6\u011frenci, \u00f6\u011fretmen ve veliler daha \u00f6nce kar\u015f\u0131la\u015fmad\u0131klar\u0131 sorunlar ya\u015fayabiliyor.\nAncak ders i\u00e7eriklerinin sanal ortama uygun hale getirilmesinden evde odaklanman\u0131n zorluklar\u0131na kadar \u00e7e\u015fitlenen bu sorunlar \u00e7\u00f6z\u00fcms\u00fcz de\u011fil.\n\u00d6zel, uzaktan e\u011fitim s\u00fcrecinin sorunsuz ge\u00e7mesi i\u00e7in \u00f6\u011frencilerin daha fazla sorumluluk almas\u0131n\u0131n \u00f6\u011fretmenebeveyn i\u015fbirli\u011finin \u00f6nemine dikkat \u00e7ekiyor.\n\u00d6zel, velilere ve \u00f6\u011fretmenlere bu s\u00fcre\u00e7te \u00f6\u011frencilere destek olmalar\u0131 i\u00e7in de \u00f6nemli tavsiyeler de bulunuyor.\nDr. Serkan \u00d6zel ile uzaktan e\u011fitim s\u00fcrecinin olumlu ve olumsuz yanlar\u0131n\u0131 konu\u015ftuk:- Belirsizli\u011fin h\u00e2kim oldu\u011fu, \u00f6\u011frencilerin g\u00fcndemin stresinden etkilendi\u011fi bir d\u00f6nemde dersleri \u00e7evrim i\u00e7i olarak s\u00fcrd\u00fcrme \u00e7abas\u0131 sizce neden \u00f6nemli?\nBelirsizlik, t\u00fcm d\u00fcnya i\u00e7in ge\u00e7erli bir durum.\n\u00d6\u011frenci ve \u00f6\u011fretmenlerin sorumluluklar\u0131ndan biri de e\u011fitim ve \u00f6\u011fretim s\u00fcre\u00e7leri.\nSalg\u0131n\u0131n ilerlemesinin zamana yay\u0131larak insanlar \u00fczerindeki etkilerini azalt\u0131p daha fazla hayat kurtarmak i\u00e7in evlerimizde kalman\u0131n en iyi y\u00f6ntem oldu\u011fu ger\u00e7e\u011fi ile birlikte sorumluluklar\u0131m\u0131z\u0131n tekrar \u015fekillenmesi gereklili\u011fi ortaya \u00e7\u0131kt\u0131.\n\u00d6\u011frenmenin s\u0131n\u0131rlar\u0131n\u0131n duvarlarla \u2013 hem fiziki hem de zihinlerdeki s\u0131n\u0131rlar \u2013 \u00e7evrilmemesi gerekti\u011fini savunan birisi olarak \u00f6\u011frenmenin durmamas\u0131 gerekti\u011fine inan\u0131yorum.\nBu bebek hayatta kalmas\u0131 i\u00e7in gerekli olan nefesi almay\u0131 \u00f6\u011frenir.\nHayata ad\u0131m att\u0131\u011f\u0131m\u0131z an ba\u015flayan bir \u00f6\u011frenme ser\u00fcveninin bir vir\u00fcs ile durmas\u0131n\u0131n d\u00fc\u015f\u00fcn\u00fclemeyece\u011fine inananlardan\u0131m.\n- Zor ve stresli bir s\u00fcre\u00e7.\nHem \u00f6\u011frenci hem \u00f6\u011fretmen i\u00e7in stresli bir durum.\n\u0130kincisi ise \u00e7o\u011fumuzun \u00e7ok da al\u0131\u015f\u0131k olmad\u0131\u011f\u0131 bir ara\u00e7la uzun senelerdir al\u0131\u015fageldi\u011fimiz bir s\u00fcreci y\u00f6netmeye \u00e7al\u0131\u015f\u0131yor olmam\u0131z.\nBunlar\u0131 s\u00f6ylerken g\u00f6z ard\u0131 edemeyece\u011fimiz bir ger\u00e7ek bu salg\u0131nda yak\u0131nlar\u0131 hastalananlar ile kaybedenler oldu\u011fu.\nYak\u0131nlar\u0131n\u0131 kaybetmese bile bir insan\u0131n her g\u00fcn saatlerce bu konunun tart\u0131\u015f\u0131ld\u0131\u011f\u0131 bir ortamda kayg\u0131 hissetmemesi pek beklenen bir durum olmasa gerek.\nYine de bu krizle ba\u015fa \u00e7\u0131kabilmek i\u00e7in gerekli tedbirleri al\u0131p akl-\u0131 selim bir \u015fekilde hayat\u0131m\u0131za devam etmeliyiz.\n\u00d6\u011frenime devam s\u00fcreci, \u00f6\u011frencilerimiz ve bizler \u00fczerine bir y\u00fck getirse de hepimize iyi gelecek en iyi ila\u00e7lardan birisi olacak.\nAma birlikte olman\u0131n, sorunlar\u0131n \u00fczerinden birlikte gelmenin verece\u011fi g\u00fcc\u00fc g\u00f6rd\u00fc\u011f\u00fcm\u00fczde bu karar\u0131n ne kadar do\u011fru bir karar oldu\u011funu anlayaca\u011f\u0131z.\nUzaktan e\u011fitim, bireysel sorumlulu\u011fun daha fazla gerekti\u011fi bir y\u00f6ntem.\nBu s\u00fcre\u00e7 \u00f6\u011frencilerin kendilerine ve ebeveynlerine ek sorumluluklar getiriyor.\n\u00d6zellikle k\u00fc\u00e7\u00fck ya\u015flarda \u00f6\u011frenme rutinin sa\u011flanmas\u0131 i\u00e7in daha fazla \u00f6\u011fretmen-ebeveyn i\u015f birli\u011fi gerekiyor.\nK\u00fc\u00e7\u00fck ya\u015flardaki \u00f6\u011frencilerin \u00f6\u011fretmenlerine ba\u011fl\u0131l\u0131\u011f\u0131 ile ileri ya\u015flardaki \u00f6\u011frencilerin ba\u011fl\u0131l\u0131klar\u0131 birbirinden farkl\u0131.\n\u00d6\u011frenim boyutuna ilave olarak k\u00fc\u00e7\u00fck ya\u015ftaki \u00f6\u011frenciler kendi \u00f6\u011fretmenlerini e\u015f-zamanl\u0131 olarak g\u00f6rmek, onlarla konu\u015fmak, bu stresli zamanlarda onlardan destek almay\u0131 daha fazla hissedeceklerdir.\nUzaktan e\u011fitim denince e\u015f zamanl\u0131 olan ya da olmayan uygulamalar\u0131n da etkin bir \u015fekilde kullan\u0131lmas\u0131 gerekiyor.\n), okuma materyallerini, Tv\u2019lerde do\u011frudan bu ama\u00e7 i\u00e7in haz\u0131rlanmam\u0131\u015f olan film, belgesel gibi materyalleri de kapsamal\u0131.\nUzaktan e\u011fitim, burada listelenenlerle s\u0131n\u0131rl\u0131 kalmayacak \u015fekilde bir \u00f6\u011fretim tasar\u0131m\u0131 gerektiriyor.\nBu tasar\u0131m \u00fc\u00e7 a\u015famada planlanabilir:Sanal bulu\u015fma \u00f6ncesi, sanal bulu\u015fma ve sanal bulu\u015fma sonras\u0131.\n\u00d6rne\u011fin g\u00fcn\u00fcn konusu ile ilgili materyaller \u00f6\u011fretmen taraf\u0131ndan \u00f6\u011frencilere sunulduktan sonra \u00f6\u011frenciler de bu materyallerle ilgili yorumlar\u0131n\u0131 yaz\u0131l\u0131 veya g\u00f6rsel olarak ders \u00f6ncesi payla\u015fabilirler.\nANNE-BABALAR DESTEK OLMALIEbeveynlerin bu s\u00fcre\u00e7teki sorumluluklar\u0131ndan birisi \u00e7ocuklar\u0131n\u0131n programlar\u0131n\u0131 daha yak\u0131ndan takip ederek bu zorlu zamanlarda onlar\u0131n g\u00f6revlerinin ba\u015f\u0131nda olmas\u0131na destek olmak.\nAma bunlar\u0131 onlar\u0131 g\u00f6zetim alt\u0131nda tutan bir \u201cpolis\u201d edas\u0131yla de\u011fil, sorumluluk sahibi bir bireye gerekti\u011finde destek veren birisi olarak yapmak gerekmektedir.\nBu nedenledir ki s\u0131nav konular\u0131 buna g\u00f6re \u015fekillendiriliyor ve uzaktan e\u011fitim d\u00f6nemi konular\u0131 s\u0131nava eklenmiyor.\nBu sene i\u00e7in b\u00f6yle bir \u00e7\u00f6z\u00fcm \u00f6nerildi.\n\u00d6\u011fretmen ve \u00f6\u011frencilerin bu sisteme yeterince al\u0131\u015f\u0131k olmamas\u0131 t\u00fcm d\u00fcnyay\u0131 \u00e7e\u015fitli oranlarda zorluyor.\n- \u00d6\u011frencilerin bu materyaller \u00fczerine \u00e7al\u0131\u015ft\u0131ktan sonra ders \u00f6ncesi d\u00f6n\u00fctlerini payla\u015fmalar\u0131n\u0131 sa\u011flamak- Okumalar, video vb.\nBilgisayarda ve sosyal medyada ge\u00e7irilecek zaman\u0131n di\u011fer mecralarda ge\u00e7irilecek zaman gibi g\u00fcn\u00fcn belirli bir k\u0131sm\u0131n\u0131 kapsamas\u0131 gerekti\u011fi a\u00e7\u0131k bir \u015fekilde konu\u015fulmal\u0131 ve aile kural\u0131 olarak belirlenmeli.\nUnutulmamas\u0131 gereken bir nokta, \u00e7ocuklar\u0131m\u0131z i\u00e7in koydu\u011fumuz kurallar\u0131n bizim i\u00e7in de ge\u00e7erli olmas\u0131 gerekti\u011fi.\nBU D\u00d6NEM E\u011e\u0130T\u0130M S\u0130STEM\u0130N\u0130N D\u00d6N\u00dc\u015e\u00dcM\u00dc \u0130\u00c7\u0130N B\u0130R FIRSAT OLAB\u0130L\u0130RSalg\u0131n sonras\u0131nda uzaktan e\u011fitim ile ilgili daha \u00e7ok konu\u015fulaca\u011f\u0131n\u0131 ve sadece b\u00f6yle bir kriz i\u00e7in de\u011fil, normal zamanlar i\u00e7in de bir d\u00f6n\u00fc\u015f\u00fcm ger\u00e7ekle\u015fece\u011fine inananlardan\u0131m.\nAncak, bug\u00fcn g\u00f6rd\u00fck ki bu kesimden bir\u00e7ok ki\u015fi bu \u00e7ekindikleri ara\u00e7lar\u0131n beklediklerinden daha kolay olabildi\u011fini, i\u015flerini kolayla\u015ft\u0131rabildi\u011fini ve hatta keyif ald\u0131klar\u0131n\u0131 fark etti.\nBu kesim \u2013 te\u015fbihte hata olmaz \u2013 tad\u0131na vard\u0131klar\u0131 bu yeni ara\u00e7lardan kolay vazge\u00e7emeyecek ve kullanmaya devam edecektir.\nSalg\u0131n \u00f6ncesinde de bir\u00e7ok kurum uzaktan e\u011fitim ile ilgili ciddi \u00e7al\u0131\u015fmalar yapmaktayd\u0131.\nBu \u00e7al\u0131\u015fmalar\u0131n daha h\u0131z kazanaca\u011f\u0131n\u0131 d\u00fc\u015f\u00fcn\u00fcyorum.\nT\u00fcrkiye\u2019de TUSA\u015e, T\u00dcPRA\u015e ve TEGV ile ger\u00e7ekle\u015ftirdi\u011fi projelerine uzaktan devam eden Dr. \u00d6zel, \u015fu an Vanberbilt \u00dcniversitesi Psikoloji ve \u0130nsan Geli\u015fimi B\u00f6l\u00fcm\u00fc\u2019nde misafir \u00f6\u011fretim \u00fcyesi.\nLisans ve y\u00fcksek lisans derecelerini Bo\u011fazi\u00e7i \u00dcniversitesi Orta \u00d6\u011fretim Fen ve Matematik Alanlar\u0131 E\u011fitimi B\u00f6l\u00fcm\u00fc Matematik E\u011fitimi program\u0131ndan ald\u0131.\nDoktora e\u011fitimini Texas A&M \u00dcniversitesi\u2019nde E\u011fitim Psikolojisi B\u00f6l\u00fcm\u00fc\u2019nde E\u011fitim Teknolojileri uzmanl\u0131\u011f\u0131 ile 2009 y\u0131l\u0131nda tamamlad\u0131.\nDr. \u00d6zel\u2019in \u00e7al\u0131\u015fma alanlar\u0131, matematik \u00f6\u011fretimi uygulamalar\u0131, teknoloji entegrasyonu ve Fen, Teknoloji, M\u00fchendislik ve Matematik (FeTeMM) e\u011fitimi \u00fczerine yo\u011funla\u015f\u0131yor.\n\u00d6zel,\u00f6zellikle, matematik ve teknolojinin b\u00fct\u00fcnle\u015fik olarak kullan\u0131lmas\u0131 i\u00e7in \u00f6\u011fretmenlerin ihtiya\u00e7 duyduklar\u0131 bilgi ve beceriler \u00fczerine \u00e7al\u0131\u015f\u0131yor.\nUzmanl\u0131k alan\u0131ndaki \u00e7al\u0131\u015fmalar\u0131n yan\u0131 s\u0131ra Bo\u011fazi\u00e7i \u00dcniversitesi\u2019nde bir\u00e7ok komisyonda ve bir\u00e7ok akademik derginin bilim kurullar\u0131nda aktif olarak g\u00f6rev yap\u0131yor.\nMatematik E\u011fitimi Derne\u011fi\u2019nin se\u00e7ilmi\u015f kurucu \u00fcyeleri aras\u0131nda olan \u00d6zel, FeTeMM e\u011fitim modelinin T\u00fcrkiye\u2019deuyumla\u015ft\u0131rma \u00e7al\u0131\u015fmalar\u0131 yapan grubun da kurucu \u00fcyesi.",
    "article_html": "",
    "meta_description": "2019-2020 \u00f6\u011fretim y\u0131l\u0131nda Vanderbilt \u00dcniversitesi\u2019nde misafir \u00f6\u011fretim \u00fcyesi olarak bulunan Bo\u011fazi\u00e7i \u00dcniversitesi Matematik ve Fen Bilimleri E\u011fitimi B\u00f6l\u00fcm\u00fc \u00f6\u011fretim \u00fcyesi Do\u00e7. Dr. Serkan \u00d6zel\u2019in temel \u00e7al\u0131\u015fma alanlar\u0131 matematik \u00f6\u011fretimi uygulamalar\u0131, teknoloji entegrasyonu.",
    "meta_lang": "tr"
}