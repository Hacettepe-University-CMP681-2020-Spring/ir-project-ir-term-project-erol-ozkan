{
    "article_id": "bb14724cd40982c18b98bf5338293c10.1590265682.723101",
    "title": "\u0130ns\u00fclin direnci nedir? \u0130ns\u00fclin direncinin belirtileri nelerdir? (\u0130ns\u00fclin direnci geli\u015fti\u011fini g\u00f6steren 5 sinyale dikkat)",
    "authors": [],
    "canonical_link": "https://www.ntv.com.tr/saglik/insulin-direnci-nedir-insulin-direncinin-belirtileri-nelerdir-insulin-direnci-gelistigini-gosteren-5-sinyale-dikkat,tHRtnUiPXkG1OoN4AFPlMg",
    "url": "http://ntv.com.tr/saglik/insulin-direnci-nedir-insulin-direncinin-belirtileri-nelerdir-insulin-direnci-gelistigini-gosteren-5-sinyale-dikkat,tHRtnUiPXkG1OoN4AFPlMg",
    "top_img": "https://cdn1.ntv.com.tr/gorsel/VUU417zkd0iquIlotlc3Jw.jpg?width=1080&mode=crop&scale=both",
    "meta_img": "https://cdn1.ntv.com.tr/gorsel/VUU417zkd0iquIlotlc3Jw.jpg?width=1080&mode=crop&scale=both",
    "movies": [],
    "text": "\u0130ns\u00fclin, sindirim sisteminin \u00f6nemli bir organ\u0131 olan pankreastaki beta h\u00fccrelerinden sal\u0131nan bir hormon. Temel g\u00f6revi kan \u015feker d\u00fczeyini ayarlamak olan ins\u00fclin kandaki \u015fekerin h\u00fccre i\u00e7erisine girmesini sa\u011fl\u0131yor. Bu mekanizman\u0131n bozulmas\u0131 ise ba\u015fta obezite olmak \u00fczere \u00e7ok say\u0131da hastal\u0131kla ili\u015fkili olan insulin direncine yol a\u00e7\u0131yor.\n\n\n\n\u0130ns\u00fclin direnci, v\u00fccutta gere\u011finden fazla ins\u00fclin salg\u0131lanmas\u0131 anlam\u0131na geliyor. \u0130ns\u00fclin direnci, v\u00fccuttaki \u015fekeri kontrol etmekle g\u00f6revli olan ins\u00fclinin bu g\u00f6revi tam olarak yapamamas\u0131ndan kaynaklan\u0131yor. Normalde v\u00fccut \u015fekeri 1 \u00fcnite ins\u00fclin ile kontrol ederken ins\u00fclin direnci geli\u015fti\u011finde v\u00fccudun salg\u0131lamas\u0131 gereken ins\u00fclin miktar\u0131 2-3 \u00fcnite olabiliyor.\n\n\n\n\u0130ns\u00fcline duyarl\u0131 ba\u015fl\u0131ca organlar\u0131n karaci\u011fer, pankreas, iskelet kas\u0131 ve ya\u011f dokusu oldu\u011funu belirten Gastroenteroloji ve Hepatoloji Uzman\u0131 Prof. Dr. Metin Ba\u015farano\u011flu, pankreas\u0131n salg\u0131lad\u0131\u011f\u0131 ins\u00fclin miktar\u0131n\u0131n kan \u015fekerinin y\u00fcksekli\u011fine ba\u011fl\u0131 oldu\u011funu s\u00f6yledi.\n\n\n\nSa\u011fl\u0131kl\u0131 bir pankreas\u0131n kan \u015feker d\u00fczeyini normal aral\u0131kta tutmak i\u00e7in \u00e7al\u0131\u015ft\u0131\u011f\u0131n\u0131 belirten Dr. Ba\u015farano\u011flu, \u201cAncak herhangi bir nedenle pankreas hastalan\u0131p tahrip olmu\u015fsa bu g\u00f6revi ifa etmesinde eksiklikler olur. Ya da toplumda en s\u0131k kar\u015f\u0131la\u015ft\u0131\u011f\u0131m\u0131z hali ile v\u00fccutta sistemik ins\u00fclin direnci geli\u015fmi\u015fse obezlerde ve daha belirgin olarak metabolik sendrom geli\u015ftirmi\u015flerde pankreas daha fazla \u00e7al\u0131\u015fmaya zorlan\u0131r ve daha \u00e7ok insulin \u00fcretir. Bir m\u00fcddet sonra da tip 2 diyabet geli\u015ftirir\u201d dedi.\n\n\n\nKistler, pankreas kanseri, akut ve kronik pankreas iltihab\u0131 gibi durumlar\u0131n ins\u00fclin mekanizmas\u0131n\u0131 bozabilece\u011fini belirten Dr. Metin Ba\u015farano\u011flu, ntv.com.tr\u2019nin ins\u00fclin direnci ile ilgili sorular\u0131n\u0131 \u015f\u00f6yle yan\u0131tlad\u0131:\n\n\n\n- \u0130ns\u00fclin direnci nedir ve nas\u0131l geli\u015fir?\n\n\n\n\u015ei\u015fmanlar\u0131n kar\u0131n b\u00f6lgesindeki ya\u011f dokusu h\u00fccreleri \u00e7e\u015fitli kimyasallar \u00fcretir. Bunlar\u0131n ba\u015fl\u0131cas\u0131 iltihap yap\u0131c\u0131 \u00fcr\u00fcnlerdir. Bu \u00fcr\u00fcnler bolca \u00fcretilir ve v\u00fccuda da\u011f\u0131lmak \u00fczere ortama sal\u0131n\u0131r. Bu sal\u0131nan beyaz ya\u011f dokusu k\u00f6kenli \u00fcr\u00fcnler, ins\u00fcline duyarl\u0131 karaci\u011fer, pankreas, iskelet kas\u0131 ve ya\u011f dokusunu olu\u015fturan h\u00fccrelerin y\u00fczeyinde resept\u00f6rlere ba\u011flan\u0131r. Bu ba\u011flanma neticesinde ins\u00fclin sinyal yolaklar\u0131 h\u00fccre i\u00e7ine do\u011fru bozulur ve ins\u00fclin direnci ba\u015flar.\n\n\n\n\u015e\u0130\u015eMANLARDA SERBEST YA\u011e AS\u0130TLER\u0130N\u0130N BA\u015eLICA KAYNA\u011eI KARIN YA\u011eLARI\n\n\n\n\u0130ns\u00fclin direnci iltihap yap\u0131c\u0131 \u00fcr\u00fcnlerin dola\u015f\u0131mda ve hedef organlarda a\u015f\u0131r\u0131 bulunmas\u0131 nedeniyle olur. Di\u011fer bir ins\u00fclin direnci yap\u0131c\u0131 olan serbest ya\u011f asitleri ise ba\u015fl\u0131 ba\u015f\u0131na bir belad\u0131r. Serbest ya\u011f asitleri hem ins\u00fclin direnci geli\u015fimine katk\u0131 yapar hem de h\u00fccrelerde toksik hasar yap\u0131c\u0131 \u00f6zelli\u011fe sahip bir zararl\u0131d\u0131r. \u015ei\u015fmanlarda serbest ya\u011f asitlerinin ba\u015fl\u0131ca kayna\u011f\u0131 kar\u0131n i\u00e7i ya\u011f dokusudur. \u0130ns\u00fclin direnci nedeniyle bolca serbest ya\u011f asidi dola\u015f\u0131ma sal\u0131n\u0131r ve di\u011fer organlara ba\u015fl\u0131ca da karaci\u011fere, kalbe ve pankreasa sald\u0131r\u0131r. Neticede ins\u00fclin direnci ve bunu yenmek i\u00e7in hiperins\u00fclinemi geli\u015fir.\n\n\n\n- \u0130ns\u00fclin direncinin yol a\u00e7t\u0131\u011f\u0131 sorunlar neler olabilir?\n\n\n\nKalp hastal\u0131\u011f\u0131, kanser, ya\u011fl\u0131 karaci\u011fer ve sirozu ile damar hastal\u0131klar\u0131na yol a\u00e7abilir. \u0130ns\u00fclin direnci metabolik sendroma neden olur. Metabolik sendromun temelinde yatan mekanizma, ins\u00fclin direnci ve hiperins\u00fclinemidir. \u00d6zellikle kar\u0131nda, g\u00f6bekte biriken a\u015f\u0131r\u0131 ya\u011f ile karakterize olan obezite ve onun sonucunda geli\u015fen ins\u00fclin direnci metabolik sendrom yap\u0131c\u0131d\u0131r. A\u015fa\u011f\u0131daki kriterlerden en az \u00fc\u00e7\u00fcn\u00fcn mevcudiyeti durumunda o hastada metabolik sendrom oldu\u011fu kabul edilir.\n\n\n\n- Abdominal obezite (Kar\u0131n b\u00f6lgesi \u015fi\u015fmanl\u0131\u011f\u0131):\n\n- Erkekler i\u00e7in: Bel \u00e7evresi 102 cm\u2019den b\u00fcy\u00fck olacak.\n\n- Kad\u0131nlar i\u00e7in: Bel \u00e7evresi 88 cm\u2019den b\u00fcy\u00fck olacak.\n\n- A\u00e7l\u0131k serum glukozu \u2265 110 mg/dL veya < 126 mg/Dl.\n\n- Kan bas\u0131nc\u0131 \u2265 130/80 mmHg.\n\n- Serum trigliseridi \u2265 150 mg/Dl.\n\n- Serum HDL-kolesterol: Erkekler i\u00e7in < 40 mg/Dl, kad\u0131nlar i\u00e7in < 50 mg/dL.\n\n\n\n- \u0130ns\u00fclin direnci geli\u015fti\u011fini g\u00f6steren belirtiler nelerdir?\n\n\n\n- \u015eayet a\u015f\u0131r\u0131 kilolu hatta obez iseniz ins\u00fclin direnci geli\u015ftirmi\u015f olman\u0131z kuvvetle muhtemeldir.\n\n- Kendinizi a\u015f\u0131r\u0131 a\u00e7 hissedersiniz, hatta yemek yemenize ra\u011fmen bir t\u00fcrl\u00fc doyma hissine ula\u015famazs\u0131n\u0131z.\n\n- A\u015f\u0131r\u0131 idrara \u00e7\u0131kars\u0131n\u0131z, idrara gitme s\u0131kl\u0131\u011f\u0131 ve yap\u0131lan idrar miktar\u0131 artm\u0131\u015ft\u0131r.\n\n- Kendinizi yorgun hissedersiniz. Hatta olmas\u0131 gerekenden daha yorgun hissedersiniz.\n\n- S\u0131k s\u0131k enfeksiyonlara yakalan\u0131rs\u0131n\u0131z.\n\n- Nihayetinde yap\u0131lacak kan testleri ile ins\u00fclin direnci geli\u015ftirip geli\u015ftirmedi\u011finiz basit\u00e7e anla\u015f\u0131labilir.\n\n\n\n- \u0130ns\u00fclin direnci nas\u0131l tedavi edilir? \u0130ns\u00fclin direncini k\u0131rmak i\u00e7in neler yap\u0131labilir?\n\n\n\n\u0130ns\u00fclin direncinin nedeni \u015fayet a\u015f\u0131r\u0131 kilolu olma hali ya da obezite ise diyet ve spor yaparak kilo verdi\u011finizde ins\u00fclin direnciniz de azalacak, hatta olmayacakt\u0131r. Bu bilinen en zarars\u0131z ve masrafs\u0131z ins\u00fclin direnci tedavi yoludur. Hi\u00e7bir ila\u00e7 veya kimyasal \u201cdiyet ve egzersiz\u201d yaparak elde edilen sonucu size sa\u011flayamaz. \u0130radenizi y\u00fcksek tutacaks\u0131n\u0131z. Doktorunuzun orkestra \u015fefli\u011finde diyetisyen, spor hocas\u0131 ve gerekirse psikolog yard\u0131m\u0131 da i\u00e7eren bir ekip ile kilo vereceksiniz ve insulin direncini yeneceksiniz.\n\n\n\n- \u0130ns\u00fclin direncini k\u0131rmak i\u00e7in kullan\u0131lan ila\u00e7lar var m\u0131, yoksa sadece diyet ve egzersizle mi tedavi edilir?\n\n\n\n\u0130ns\u00fclin direncini k\u0131rmak i\u00e7in kullan\u0131lan ila\u00e7lar vard\u0131r ancak bunlar\u0131n doktor taraf\u0131ndan re\u00e7ete edilmesi gerekir.\n\n\n\n- \u0130ns\u00fclin direncinin giderek daha fazla sorun olmaya ba\u015flamas\u0131n\u0131n nedenleri nelerdir? Art\u0131k g\u00fcn\u00fcm\u00fczde bir\u00e7ok insan\u0131n ins\u00fclin direnci sorunu ya\u015fad\u0131\u011f\u0131n\u0131 g\u00f6z \u00f6n\u00fcne al\u0131rsak, bu art\u0131\u015ftaki etkenleri anlatabilir misiniz?\n\n\n\nBunun ba\u015fl\u0131ca nedeni obezite ve a\u015f\u0131r\u0131 kilolu olma halidir. Beslenme al\u0131\u015fkanl\u0131\u011f\u0131nda 1970\u2019li y\u0131llarda b\u00fcy\u00fck de\u011fi\u015fiklikler oldu. Art\u0131k ev yerine d\u0131\u015farda yeniliyordu. Daha \u00f6ncesinde besinimizde olmayan yeni g\u0131da bile\u015fenleri t\u00fcremi\u015fti. Bunlar \u00f6zellikle bitkilerden ucuza ya\u011f \u00e7\u0131karma teknikleri ve \u015fekeri ucuza mal eden m\u0131s\u0131rdan elde edilen end\u00fcstriyel fr\u00fcktoz teknolojilerinin sonucuydu. Ucuza mal edilen bitki ya\u011flar\u0131, trans-ya\u011f, end\u00fcstriyel fruktoz daha sonra teknolojik evrimini geli\u015ftirdi, tamamlad\u0131. Art\u0131k tatland\u0131r\u0131lm\u0131\u015f yiyecek ve i\u00e7ecekler, bitkisel ya\u011f ve trans-ya\u011f kat\u0131lm\u0131\u015f \u00fcr\u00fcnler kitlesel \u00fcretilip sat\u0131l\u0131r olmu\u015ftu.\n\n\n\nOBEZ\u0130TEN\u0130N K\u00dcRESEL B\u0130R SIKINTI OLDU\u011eU 1990\u2019LI YILLARDA ANLA\u015eILDI\n\n\n\nBu art\u0131\u015f ve fast-food denilen yeme al\u0131\u015fkanl\u0131\u011f\u0131 sonucu ilk kez 1980\u2019li y\u0131llarda ABD\u2019de obezitenin artt\u0131\u011f\u0131 g\u00f6zlendi. K\u00fcresel anlamda bir s\u0131k\u0131nt\u0131 oldu\u011fu ise ancak 1990\u2019l\u0131 y\u0131llar\u0131n ba\u015f\u0131nda d\u00fc\u015f\u00fck ve orta gelirli halkta artan hipertansiyon, diyabet ve obezite s\u0131kl\u0131\u011f\u0131 ile fark\u0131na var\u0131ld\u0131. En d\u00fc\u015f\u00fck gelirli k\u0131rsal ve kentsel y\u00f6reler olan Sub-Sahara Afrikas\u0131 ve G\u00fcney Asya\u2019dan ba\u015flay\u0131p en zengin kesimlere kadar h\u0131zl\u0131 bir \u015fekilde artan a\u015f\u0131r\u0131 kilolu ve obezite hali g\u00fcn\u00fcm\u00fcz\u00fcn ger\u00e7e\u011fini olu\u015fturmaktad\u0131r.\n\n\n\nT\u00dcRK\u0130YE\u2019DE ARTAN OBEZ\u0130TEN\u0130N NEDEN\u0130 \u00c7OCUKLARDAK\u0130 BESLENME ALI\u015eKANLIKLARI\n\n\n\n- \u0130ns\u00fclin direncinin geli\u015fmesini \u00f6nlemek i\u00e7in ne gibi \u00f6nlemler al\u0131nmal\u0131? (\u00c7ocukluktan itibaren al\u0131nabilecek tedbirler nelerdir?)\n\n\n\nK\u00fcresel anlamdaki obezite epidemisi yine k\u00fcresel anlamda besin al\u0131\u015fkanl\u0131\u011f\u0131ndaki de\u011fi\u015fim ve hareket etmede azalma daha \u00e7ok hareketsiz ya\u015famayla birliktelik g\u00f6steriyor. G\u00fcn\u00fcm\u00fczde T\u00fcrkiye i\u00e7in artan obezitenin ba\u015fl\u0131ca nedeni \u00e7ocuklarda beslenme al\u0131\u015fkanl\u0131klar\u0131n\u0131n giderek sa\u011fl\u0131ks\u0131za kaymas\u0131 ve hareketsizliktir. Buna a\u015f\u0131r\u0131 t\u00fcketilen y\u00fcksek kalorili yiyecekler ve bu yiyeceklerde artan oranda kullan\u0131lan doymu\u015f ya\u011f ve NB\u015e (Ni\u015fasta Bazl\u0131 \u015eeker) birlikteli\u011fi neden olmaktad\u0131r. Hareketsizlik de \u00e7ocuklar\u0131 k\u00f6t\u00fc etkilemektedir. \u0130talya ve \u0130ngiltere k\u00f6kenli 271 obez \u00e7ocu\u011fun beslenme al\u0131\u015fkanl\u0131klar\u0131 bak\u0131m\u0131ndan incelendi\u011fi bir \u00e7al\u0131\u015fmada \u00e7ocuklara NB\u015e (m\u0131s\u0131r \u015furubu k\u00f6kenli fruktoz) i\u00e7eren yiyecek ve i\u00e7ecek t\u00fcketim al\u0131\u015fkanl\u0131kl\u0131kar\u0131 soruldu. Artan NB\u015e t\u00fcketimi bulundu. Roma\u2019daki bir \u00e7ocuk hastanesinden yap\u0131lan ve obez \u00e7ocuklar\u0131n beslenme al\u0131\u015fkanl\u0131klar\u0131n\u0131 g\u00f6steren \u00e7al\u0131\u015fman\u0131n \u00e7arp\u0131c\u0131 sonu\u00e7lar\u0131 vard\u0131r. Bu \u00e7al\u0131\u015fmaya kat\u0131lan \u00e7ocuklar\u0131n;\n\n\n\n%53 kadar\u0131 kahvalt\u0131 yapm\u0131yordu,\n\n%40\u2019\u0131 sebze ve meyve t\u00fcketiyordu,\n\n%90 kadar\u0131 her g\u00fcn en az 1 kutu ya da \u015fi\u015fe \u015fekerli gazl\u0131 i\u00e7ecek vb. t\u00fcketiyordu. Bu olay haftan\u0131n pek \u00e7ok g\u00fcn\u00fc tekrar ediyordu.\n\n%95 kadar\u0131 her g\u00fcn en az bir kez pizza, kraker, kurabiye veya i\u00e7erisine \u015feker kat\u0131lm\u0131\u015f yiyeceklerden birini mutlaka t\u00fcketiyordu.\n\n\n\nOBEZ\u0130TEYLE M\u00dcCADELE \u0130\u00c7\u0130N NELER YAPILAB\u0130L\u0130R?\n\n\n\nBeslenmede temel e\u011fitimin \u00f6nemine ve bu e\u011fitimin de ailede ba\u015flamas\u0131 gerekti\u011fine vurgu yapan Prof. Dr. Metin Ba\u015farano\u011flu, \u201cDaha sonra da okulda beslenme e\u011fitimi devam etmelidir. Devlet de sa\u011fl\u0131k politikalar\u0131 i\u00e7erisine sa\u011fl\u0131kl\u0131 ve sa\u011fl\u0131ks\u0131z g\u0131da ayr\u0131m\u0131n\u0131 yaparak vatanda\u015fa yard\u0131mc\u0131 olmal\u0131d\u0131r. \u00d6rne\u011fin Amerika ve Avrupa \u00fclkelerinde trafik \u0131\u015f\u0131klar\u0131 y\u00f6ntemi uygulanmaktad\u0131r. Market reyonlar\u0131nda sat\u0131lan \u00fcr\u00fcnler i\u00e7eri\u011fine g\u00f6re etiketlenmi\u015ftir. \u00d6rne\u011fin ye\u015fil etiketli olan (meyve ve sebze gibi) \u2018senin i\u00e7in faydal\u0131, yararl\u0131, istedi\u011fin gibi t\u00fcket, endi\u015fe etme\u2019 anlam\u0131 ta\u015f\u0131r. Oysa bir \u00fcr\u00fcn\u00fcn \u00fczerinde k\u0131rm\u0131z\u0131 etiket varsa bu \u00fcr\u00fcn sa\u011fl\u0131\u011f\u0131n i\u00e7in zararl\u0131 olabilir. \u2018Kullanmaman senin faydana olur, alacaksan da az t\u00fcket\u2019 anlam\u0131 ta\u015f\u0131r. Siz de buna g\u00f6re al\u0131\u015fveri\u015finizi yapars\u0131n\u0131z. Bu ve benzeri g\u00f6revleri ifa etmek devletlerin g\u00f6revidir\u201d de\u011ferlendirmesinde bulundu.\n\n\n\nV\u0130DEO: K\u00d6T\u00dc BESLENME \u0130NSAN \u00d6MR\u00dcN\u00dc KISALTIYOR\n\n",
    "keywords": [
        "bu",
        "direncinin",
        "direnci",
        "g\u00f6steren",
        "nelerdir",
        "belirtileri",
        "ins\u00fclin",
        "ya\u011f",
        "daha",
        "a\u015f\u0131r\u0131",
        "i\u00e7in",
        "i\u0307ns\u00fclin",
        "ve",
        "bir",
        "nedir",
        "geli\u015fti\u011fini",
        "sinyale",
        "dikkat"
    ],
    "meta_keywords": [
        ""
    ],
    "publish_date": null,
    "summary": "\u0130ns\u00fclin, sindirim sisteminin \u00f6nemli bir organ\u0131 olan pankreastaki beta h\u00fccrelerinden sal\u0131nan bir hormon.\nTemel g\u00f6revi kan \u015feker d\u00fczeyini ayarlamak olan ins\u00fclin kandaki \u015fekerin h\u00fccre i\u00e7erisine girmesini sa\u011fl\u0131yor.\nBu mekanizman\u0131n bozulmas\u0131 ise ba\u015fta obezite olmak \u00fczere \u00e7ok say\u0131da hastal\u0131kla ili\u015fkili olan insulin direncine yol a\u00e7\u0131yor.\n\u0130ns\u00fclin direnci, v\u00fccutta gere\u011finden fazla ins\u00fclin salg\u0131lanmas\u0131 anlam\u0131na geliyor.\n\u0130ns\u00fclin direnci, v\u00fccuttaki \u015fekeri kontrol etmekle g\u00f6revli olan ins\u00fclinin bu g\u00f6revi tam olarak yapamamas\u0131ndan kaynaklan\u0131yor.\nNormalde v\u00fccut \u015fekeri 1 \u00fcnite ins\u00fclin ile kontrol ederken ins\u00fclin direnci geli\u015fti\u011finde v\u00fccudun salg\u0131lamas\u0131 gereken ins\u00fclin miktar\u0131 2-3 \u00fcnite olabiliyor.\n\u0130ns\u00fcline duyarl\u0131 ba\u015fl\u0131ca organlar\u0131n karaci\u011fer, pankreas, iskelet kas\u0131 ve ya\u011f dokusu oldu\u011funu belirten Gastroenteroloji ve Hepatoloji Uzman\u0131 Prof. Dr. Metin Ba\u015farano\u011flu, pankreas\u0131n salg\u0131lad\u0131\u011f\u0131 ins\u00fclin miktar\u0131n\u0131n kan \u015fekerinin y\u00fcksekli\u011fine ba\u011fl\u0131 oldu\u011funu s\u00f6yledi.\nSa\u011fl\u0131kl\u0131 bir pankreas\u0131n kan \u015feker d\u00fczeyini normal aral\u0131kta tutmak i\u00e7in \u00e7al\u0131\u015ft\u0131\u011f\u0131n\u0131 belirten Dr. Ba\u015farano\u011flu, \u201cAncak herhangi bir nedenle pankreas hastalan\u0131p tahrip olmu\u015fsa bu g\u00f6revi ifa etmesinde eksiklikler olur.\nYa da toplumda en s\u0131k kar\u015f\u0131la\u015ft\u0131\u011f\u0131m\u0131z hali ile v\u00fccutta sistemik ins\u00fclin direnci geli\u015fmi\u015fse obezlerde ve daha belirgin olarak metabolik sendrom geli\u015ftirmi\u015flerde pankreas daha fazla \u00e7al\u0131\u015fmaya zorlan\u0131r ve daha \u00e7ok insulin \u00fcretir.\nKistler, pankreas kanseri, akut ve kronik pankreas iltihab\u0131 gibi durumlar\u0131n ins\u00fclin mekanizmas\u0131n\u0131 bozabilece\u011fini belirten Dr. Metin Ba\u015farano\u011flu, ntv.com.tr\u2019nin ins\u00fclin direnci ile ilgili sorular\u0131n\u0131 \u015f\u00f6yle yan\u0131tlad\u0131:- \u0130ns\u00fclin direnci nedir ve nas\u0131l geli\u015fir?\nBu \u00fcr\u00fcnler bolca \u00fcretilir ve v\u00fccuda da\u011f\u0131lmak \u00fczere ortama sal\u0131n\u0131r.\nBu sal\u0131nan beyaz ya\u011f dokusu k\u00f6kenli \u00fcr\u00fcnler, ins\u00fcline duyarl\u0131 karaci\u011fer, pankreas, iskelet kas\u0131 ve ya\u011f dokusunu olu\u015fturan h\u00fccrelerin y\u00fczeyinde resept\u00f6rlere ba\u011flan\u0131r.\nBu ba\u011flanma neticesinde ins\u00fclin sinyal yolaklar\u0131 h\u00fccre i\u00e7ine do\u011fru bozulur ve ins\u00fclin direnci ba\u015flar.\n\u015e\u0130\u015eMANLARDA SERBEST YA\u011e AS\u0130TLER\u0130N\u0130N BA\u015eLICA KAYNA\u011eI KARIN YA\u011eLARI\u0130ns\u00fclin direnci iltihap yap\u0131c\u0131 \u00fcr\u00fcnlerin dola\u015f\u0131mda ve hedef organlarda a\u015f\u0131r\u0131 bulunmas\u0131 nedeniyle olur.\nDi\u011fer bir ins\u00fclin direnci yap\u0131c\u0131 olan serbest ya\u011f asitleri ise ba\u015fl\u0131 ba\u015f\u0131na bir belad\u0131r.\nSerbest ya\u011f asitleri hem ins\u00fclin direnci geli\u015fimine katk\u0131 yapar hem de h\u00fccrelerde toksik hasar yap\u0131c\u0131 \u00f6zelli\u011fe sahip bir zararl\u0131d\u0131r.\n\u015ei\u015fmanlarda serbest ya\u011f asitlerinin ba\u015fl\u0131ca kayna\u011f\u0131 kar\u0131n i\u00e7i ya\u011f dokusudur.\n\u0130ns\u00fclin direnci nedeniyle bolca serbest ya\u011f asidi dola\u015f\u0131ma sal\u0131n\u0131r ve di\u011fer organlara ba\u015fl\u0131ca da karaci\u011fere, kalbe ve pankreasa sald\u0131r\u0131r.\nNeticede ins\u00fclin direnci ve bunu yenmek i\u00e7in hiperins\u00fclinemi geli\u015fir.\n\u0130ns\u00fclin direnci metabolik sendroma neden olur.\nMetabolik sendromun temelinde yatan mekanizma, ins\u00fclin direnci ve hiperins\u00fclinemidir.\n\u00d6zellikle kar\u0131nda, g\u00f6bekte biriken a\u015f\u0131r\u0131 ya\u011f ile karakterize olan obezite ve onun sonucunda geli\u015fen ins\u00fclin direnci metabolik sendrom yap\u0131c\u0131d\u0131r.\n- \u0130ns\u00fclin direnci geli\u015fti\u011fini g\u00f6steren belirtiler nelerdir?\n- \u015eayet a\u015f\u0131r\u0131 kilolu hatta obez iseniz ins\u00fclin direnci geli\u015ftirmi\u015f olman\u0131z kuvvetle muhtemeldir.\n- Nihayetinde yap\u0131lacak kan testleri ile ins\u00fclin direnci geli\u015ftirip geli\u015ftirmedi\u011finiz basit\u00e7e anla\u015f\u0131labilir.\n- \u0130ns\u00fclin direnci nas\u0131l tedavi edilir?\n\u0130ns\u00fclin direncinin nedeni \u015fayet a\u015f\u0131r\u0131 kilolu olma hali ya da obezite ise diyet ve spor yaparak kilo verdi\u011finizde ins\u00fclin direnciniz de azalacak, hatta olmayacakt\u0131r.\nBu bilinen en zarars\u0131z ve masrafs\u0131z ins\u00fclin direnci tedavi yoludur.\nDoktorunuzun orkestra \u015fefli\u011finde diyetisyen, spor hocas\u0131 ve gerekirse psikolog yard\u0131m\u0131 da i\u00e7eren bir ekip ile kilo vereceksiniz ve insulin direncini yeneceksiniz.\n- \u0130ns\u00fclin direncini k\u0131rmak i\u00e7in kullan\u0131lan ila\u00e7lar var m\u0131, yoksa sadece diyet ve egzersizle mi tedavi edilir?\n\u0130ns\u00fclin direncini k\u0131rmak i\u00e7in kullan\u0131lan ila\u00e7lar vard\u0131r ancak bunlar\u0131n doktor taraf\u0131ndan re\u00e7ete edilmesi gerekir.\n- \u0130ns\u00fclin direncinin giderek daha fazla sorun olmaya ba\u015flamas\u0131n\u0131n nedenleri nelerdir?\nArt\u0131k g\u00fcn\u00fcm\u00fczde bir\u00e7ok insan\u0131n ins\u00fclin direnci sorunu ya\u015fad\u0131\u011f\u0131n\u0131 g\u00f6z \u00f6n\u00fcne al\u0131rsak, bu art\u0131\u015ftaki etkenleri anlatabilir misiniz?\nBunun ba\u015fl\u0131ca nedeni obezite ve a\u015f\u0131r\u0131 kilolu olma halidir.\nBunlar \u00f6zellikle bitkilerden ucuza ya\u011f \u00e7\u0131karma teknikleri ve \u015fekeri ucuza mal eden m\u0131s\u0131rdan elde edilen end\u00fcstriyel fr\u00fcktoz teknolojilerinin sonucuydu.\nArt\u0131k tatland\u0131r\u0131lm\u0131\u015f yiyecek ve i\u00e7ecekler, bitkisel ya\u011f ve trans-ya\u011f kat\u0131lm\u0131\u015f \u00fcr\u00fcnler kitlesel \u00fcretilip sat\u0131l\u0131r olmu\u015ftu.\nOBEZ\u0130TEN\u0130N K\u00dcRESEL B\u0130R SIKINTI OLDU\u011eU 1990\u2019LI YILLARDA ANLA\u015eILDIBu art\u0131\u015f ve fast-food denilen yeme al\u0131\u015fkanl\u0131\u011f\u0131 sonucu ilk kez 1980\u2019li y\u0131llarda ABD\u2019de obezitenin artt\u0131\u011f\u0131 g\u00f6zlendi.\nK\u00fcresel anlamda bir s\u0131k\u0131nt\u0131 oldu\u011fu ise ancak 1990\u2019l\u0131 y\u0131llar\u0131n ba\u015f\u0131nda d\u00fc\u015f\u00fck ve orta gelirli halkta artan hipertansiyon, diyabet ve obezite s\u0131kl\u0131\u011f\u0131 ile fark\u0131na var\u0131ld\u0131.\nEn d\u00fc\u015f\u00fck gelirli k\u0131rsal ve kentsel y\u00f6reler olan Sub-Sahara Afrikas\u0131 ve G\u00fcney Asya\u2019dan ba\u015flay\u0131p en zengin kesimlere kadar h\u0131zl\u0131 bir \u015fekilde artan a\u015f\u0131r\u0131 kilolu ve obezite hali g\u00fcn\u00fcm\u00fcz\u00fcn ger\u00e7e\u011fini olu\u015fturmaktad\u0131r.\nT\u00dcRK\u0130YE\u2019DE ARTAN OBEZ\u0130TEN\u0130N NEDEN\u0130 \u00c7OCUKLARDAK\u0130 BESLENME ALI\u015eKANLIKLARI- \u0130ns\u00fclin direncinin geli\u015fmesini \u00f6nlemek i\u00e7in ne gibi \u00f6nlemler al\u0131nmal\u0131?\nK\u00fcresel anlamdaki obezite epidemisi yine k\u00fcresel anlamda besin al\u0131\u015fkanl\u0131\u011f\u0131ndaki de\u011fi\u015fim ve hareket etmede azalma daha \u00e7ok hareketsiz ya\u015famayla birliktelik g\u00f6steriyor.\nG\u00fcn\u00fcm\u00fczde T\u00fcrkiye i\u00e7in artan obezitenin ba\u015fl\u0131ca nedeni \u00e7ocuklarda beslenme al\u0131\u015fkanl\u0131klar\u0131n\u0131n giderek sa\u011fl\u0131ks\u0131za kaymas\u0131 ve hareketsizliktir.\nBuna a\u015f\u0131r\u0131 t\u00fcketilen y\u00fcksek kalorili yiyecekler ve bu yiyeceklerde artan oranda kullan\u0131lan doymu\u015f ya\u011f ve NB\u015e (Ni\u015fasta Bazl\u0131 \u015eeker) birlikteli\u011fi neden olmaktad\u0131r.\nRoma\u2019daki bir \u00e7ocuk hastanesinden yap\u0131lan ve obez \u00e7ocuklar\u0131n beslenme al\u0131\u015fkanl\u0131klar\u0131n\u0131 g\u00f6steren \u00e7al\u0131\u015fman\u0131n \u00e7arp\u0131c\u0131 sonu\u00e7lar\u0131 vard\u0131r.\n%95 kadar\u0131 her g\u00fcn en az bir kez pizza, kraker, kurabiye veya i\u00e7erisine \u015feker kat\u0131lm\u0131\u015f yiyeceklerden birini mutlaka t\u00fcketiyordu.\nBeslenmede temel e\u011fitimin \u00f6nemine ve bu e\u011fitimin de ailede ba\u015flamas\u0131 gerekti\u011fine vurgu yapan Prof. Dr. Metin Ba\u015farano\u011flu, \u201cDaha sonra da okulda beslenme e\u011fitimi devam etmelidir.\nDevlet de sa\u011fl\u0131k politikalar\u0131 i\u00e7erisine sa\u011fl\u0131kl\u0131 ve sa\u011fl\u0131ks\u0131z g\u0131da ayr\u0131m\u0131n\u0131 yaparak vatanda\u015fa yard\u0131mc\u0131 olmal\u0131d\u0131r.\n\u00d6rne\u011fin ye\u015fil etiketli olan (meyve ve sebze gibi) \u2018senin i\u00e7in faydal\u0131, yararl\u0131, istedi\u011fin gibi t\u00fcket, endi\u015fe etme\u2019 anlam\u0131 ta\u015f\u0131r.\nOysa bir \u00fcr\u00fcn\u00fcn \u00fczerinde k\u0131rm\u0131z\u0131 etiket varsa bu \u00fcr\u00fcn sa\u011fl\u0131\u011f\u0131n i\u00e7in zararl\u0131 olabilir.\nBu ve benzeri g\u00f6revleri ifa etmek devletlerin g\u00f6revidir\u201d de\u011ferlendirmesinde bulundu.",
    "article_html": "",
    "meta_description": "\u00d6zellikle g\u00f6bekte biriken a\u015f\u0131r\u0131 ya\u011f sonucu geli\u015fen ins\u00fclin direnci beslenme al\u0131\u015fkanl\u0131\u011f\u0131 ve ya\u015fam tarz\u0131yla yak\u0131ndan ili\u015fkili. \u00c7\u00fcnk\u00fc v\u00fccuttaki ya\u011f oran\u0131n\u0131n artmas\u0131\u00a0ins\u00fclin direncine, ins\u00fclin direnci de v\u00fccuttaki ya\u011f oran\u0131n\u0131n artmas\u0131na yani obeziteye neden oluyor. \u0130ns\u00fclin direncine gerekli m\u00fcdahale yap\u0131lmad\u0131\u011f\u0131nda ise bu k\u0131s\u0131r d\u00f6ng\u00fcn\u00fcn i\u00e7ine giren metabolizma bozuluyor ve kalp hastal\u0131klar\u0131, kanser, ya\u011fl\u0131 karaci\u011fer, siroz gibi \u00e7ok say\u0131da hastal\u0131\u011fa yakalanmak ka\u00e7\u0131n\u0131lmaz olabiliyor.",
    "meta_lang": "tr"
}