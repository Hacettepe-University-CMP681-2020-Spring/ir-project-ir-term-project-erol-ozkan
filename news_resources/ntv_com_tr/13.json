{
    "article_id": "b0ed4fc7745fc81ea107c0434e587193.1590265558.4491007",
    "title": "Diyaneti\u015fleri Ba\u015fkan\u0131 Erba\u015f'tan bayram namaz\u0131 a\u00e7\u0131klamas\u0131",
    "authors": [],
    "canonical_link": "https://www.ntv.com.tr/turkiye/diyanetisleri-baskani-erbastan-bayram-namazi-aciklamasi,gfz1DfQvKkyXWxYT1TmVdw",
    "url": "http://ntv.com.tr/turkiye/diyanetisleri-baskani-erbastan-bayram-namazi-aciklamasi,gfz1DfQvKkyXWxYT1TmVdw",
    "top_img": "https://cdn1.ntv.com.tr/gorsel/N2kzSHFuf0SLzmHQnd36HA.jpg?width=1080&mode=crop&scale=both",
    "meta_img": "https://cdn1.ntv.com.tr/gorsel/N2kzSHFuf0SLzmHQnd36HA.jpg?width=1080&mode=crop&scale=both",
    "movies": [],
    "text": "Diyanet \u0130\u015fleri Ba\u015fkan\u0131 Ali Erba\u015f, yeni tip corona vir\u00fcs (Covid-19) tedbirleri kapsam\u0131nda, camilerde bayram namaz\u0131 k\u0131l\u0131namayaca\u011f\u0131n\u0131 hat\u0131rlatarak, isteyenin evinde bayram namaz\u0131 ya da nafile niyetiyle iki veya d\u00f6rt rekatl\u0131k ku\u015fluk namaz\u0131 k\u0131labilece\u011fini bildirdi.\n\n\n\nErba\u015f, yay\u0131mlad\u0131\u011f\u0131 g\u00f6r\u00fcnt\u00fcl\u00fc mesaj\u0131nda, yar\u0131n idrak edilecek Ramazan Bayram\u0131'n\u0131 kutlad\u0131.Bayramlar\u0131n m\u00fcminler i\u00e7in sevincin, co\u015fkunun, muhabbetin en yo\u011fun ya\u015fand\u0131\u011f\u0131 zamanlar oldu\u011funa i\u015faret eden Erba\u015f, bayram namaz\u0131n\u0131n da bu heyecan\u0131n ba\u015flang\u0131c\u0131n\u0131 olu\u015fturdu\u011funu vurgulad\u0131.\n\n\n\nCovid-19 nedeniyle zor ve hassas zamanlar\u0131n ya\u015fand\u0131\u011f\u0131na dikkati \u00e7eken Erba\u015f, al\u0131nan tedbirler kapsam\u0131nda, camilerde bayram namaz\u0131 k\u0131l\u0131namayaca\u011f\u0131n\u0131 hat\u0131rlatt\u0131. Ali Erba\u015f, \u0130slam'a g\u00f6re insan hayat\u0131n\u0131n ve sa\u011fl\u0131\u011f\u0131n\u0131n her \u015feyden daha \u00f6nemli ve \u00f6ncelikli oldu\u011funu dile getirdi.\n\n\n\n\"TEKB\u0130R SESLER\u0130 Y\u00dcKSELECEK\"\n\n\n\nCamilerden uzak kalman\u0131n h\u00fczn\u00fcn\u00fc azaltmak amac\u0131yla bayram\u0131n ilk g\u00fcn\u00fcnde \u00fclke genelinde, her ilin bayram namaz\u0131 vaktinde minarelerden tekbir seslerinin y\u00fckselece\u011fini bildiren Erba\u015f, kendisinin de Ankara'da bayram hutbesi irat edece\u011fini belirtti.\n\nD\u0130YANET TV'DEN CANLI YAYIN\n\n\n\nBayram co\u015fkusunun ya\u015fanabilmesi i\u00e7in \u00f6nceki bayramlarda oldu\u011fu gibi aile fertleriyle, \u00e7ocuklarla beraber t\u00fcm haz\u0131rl\u0131klar\u0131n yap\u0131labilece\u011fini anlatan Erba\u015f, \u015funlar\u0131 kaydetti:\n\n\n\n\"Sabah namaz\u0131n\u0131n ard\u0131ndan g\u00fcne\u015fin y\u00fckseldi\u011fi bayram namaz\u0131 vaktine kadar heyecanla, dualarla, zikirlerle bekleyelim. Bayram namaz\u0131 vaktinde minarelerden okunan tekbirlere e\u015flik ederek bayram sevincine ve co\u015fkusuna kat\u0131lal\u0131m. Diyanet TV'nin ve bir\u00e7ok televizyon kanal\u0131n\u0131n sabah 06.00'dan itibaren canl\u0131 yay\u0131nlayaca\u011f\u0131 bayram hutbesini dinleyelim. Dileyen evinde bayram namaz\u0131n\u0131 dileyen de nafile niyetiyle iki ya da d\u00f6rt rekat ku\u015fluk namaz\u0131 k\u0131labilir. B\u00f6ylece bayram namaz\u0131 vaktinin bereketinden ve bayram\u0131n g\u00fczelli\u011finden ailemizle beraber en iyi \u015fekilde istifade edelim. Bu bayram\u0131n h\u00fcz\u00fcnl\u00fc g\u00f6n\u00fcllerin sevince d\u00f6n\u00fc\u015fmesine vesile olmas\u0131n\u0131 y\u00fcce Rabbimizden niyaz ediyorum.\"\n\n",
    "keywords": [
        "ba\u015fkan\u0131",
        "namaz\u0131",
        "namaz\u0131n\u0131n",
        "bayram",
        "erba\u015f",
        "a\u00e7\u0131klamas\u0131",
        "diyaneti\u015fleri",
        "ve",
        "bayram\u0131n",
        "ya",
        "niyetiyle",
        "da",
        "vaktinde",
        "erba\u015ftan"
    ],
    "meta_keywords": [
        ""
    ],
    "publish_date": null,
    "summary": "Diyanet \u0130\u015fleri Ba\u015fkan\u0131 Ali Erba\u015f, yeni tip corona vir\u00fcs (Covid-19) tedbirleri kapsam\u0131nda, camilerde bayram namaz\u0131 k\u0131l\u0131namayaca\u011f\u0131n\u0131 hat\u0131rlatarak, isteyenin evinde bayram namaz\u0131 ya da nafile niyetiyle iki veya d\u00f6rt rekatl\u0131k ku\u015fluk namaz\u0131 k\u0131labilece\u011fini bildirdi.\nErba\u015f, yay\u0131mlad\u0131\u011f\u0131 g\u00f6r\u00fcnt\u00fcl\u00fc mesaj\u0131nda, yar\u0131n idrak edilecek Ramazan Bayram\u0131'n\u0131 kutlad\u0131.Bayramlar\u0131n m\u00fcminler i\u00e7in sevincin, co\u015fkunun, muhabbetin en yo\u011fun ya\u015fand\u0131\u011f\u0131 zamanlar oldu\u011funa i\u015faret eden Erba\u015f, bayram namaz\u0131n\u0131n da bu heyecan\u0131n ba\u015flang\u0131c\u0131n\u0131 olu\u015fturdu\u011funu vurgulad\u0131.\nCovid-19 nedeniyle zor ve hassas zamanlar\u0131n ya\u015fand\u0131\u011f\u0131na dikkati \u00e7eken Erba\u015f, al\u0131nan tedbirler kapsam\u0131nda, camilerde bayram namaz\u0131 k\u0131l\u0131namayaca\u011f\u0131n\u0131 hat\u0131rlatt\u0131.\nAli Erba\u015f, \u0130slam'a g\u00f6re insan hayat\u0131n\u0131n ve sa\u011fl\u0131\u011f\u0131n\u0131n her \u015feyden daha \u00f6nemli ve \u00f6ncelikli oldu\u011funu dile getirdi.\n\"TEKB\u0130R SESLER\u0130 Y\u00dcKSELECEK\"Camilerden uzak kalman\u0131n h\u00fczn\u00fcn\u00fc azaltmak amac\u0131yla bayram\u0131n ilk g\u00fcn\u00fcnde \u00fclke genelinde, her ilin bayram namaz\u0131 vaktinde minarelerden tekbir seslerinin y\u00fckselece\u011fini bildiren Erba\u015f, kendisinin de Ankara'da bayram hutbesi irat edece\u011fini belirtti.\nD\u0130YANET TV'DEN CANLI YAYINBayram co\u015fkusunun ya\u015fanabilmesi i\u00e7in \u00f6nceki bayramlarda oldu\u011fu gibi aile fertleriyle, \u00e7ocuklarla beraber t\u00fcm haz\u0131rl\u0131klar\u0131n yap\u0131labilece\u011fini anlatan Erba\u015f, \u015funlar\u0131 kaydetti:\"Sabah namaz\u0131n\u0131n ard\u0131ndan g\u00fcne\u015fin y\u00fckseldi\u011fi bayram namaz\u0131 vaktine kadar heyecanla, dualarla, zikirlerle bekleyelim.\nBayram namaz\u0131 vaktinde minarelerden okunan tekbirlere e\u015flik ederek bayram sevincine ve co\u015fkusuna kat\u0131lal\u0131m.\nDiyanet TV'nin ve bir\u00e7ok televizyon kanal\u0131n\u0131n sabah 06.00'dan itibaren canl\u0131 yay\u0131nlayaca\u011f\u0131 bayram hutbesini dinleyelim.\nDileyen evinde bayram namaz\u0131n\u0131 dileyen de nafile niyetiyle iki ya da d\u00f6rt rekat ku\u015fluk namaz\u0131 k\u0131labilir.\nB\u00f6ylece bayram namaz\u0131 vaktinin bereketinden ve bayram\u0131n g\u00fczelli\u011finden ailemizle beraber en iyi \u015fekilde istifade edelim.\nBu bayram\u0131n h\u00fcz\u00fcnl\u00fc g\u00f6n\u00fcllerin sevince d\u00f6n\u00fc\u015fmesine vesile olmas\u0131n\u0131 y\u00fcce Rabbimizden niyaz ediyorum.\"",
    "article_html": "",
    "meta_description": "Diyanet \u0130\u015fleri Ba\u015fkan\u0131 Erba\u015f, camilerde k\u0131l\u0131nmayaca\u011f\u0131 a\u00e7\u0131klanan bayram namaz\u0131na ili\u015fkin bir a\u00e7\u0131klama yapt\u0131.",
    "meta_lang": "tr"
}