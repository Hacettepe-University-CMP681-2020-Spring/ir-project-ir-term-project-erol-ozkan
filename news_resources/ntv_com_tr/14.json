{
    "article_id": "97a946773295de79424328111eb57bac.1590265563.0593143",
    "title": "Kenevir corona vir\u00fcse kar\u015f\u0131 koruyor mu?",
    "authors": [],
    "canonical_link": "https://www.ntv.com.tr/saglik/kenevir-corona-viruse-karsi-koruyor-mu,cImbC79BA0mp5lsVxdZcMw",
    "url": "http://ntv.com.tr/saglik/kenevir-corona-viruse-karsi-koruyor-mu,cImbC79BA0mp5lsVxdZcMw",
    "top_img": "https://cdn1.ntv.com.tr/gorsel/JDHsw7VfzUq88oerdHmG5Q.jpg?width=1080&mode=crop&scale=both",
    "meta_img": "https://cdn1.ntv.com.tr/gorsel/JDHsw7VfzUq88oerdHmG5Q.jpg?width=1080&mode=crop&scale=both",
    "movies": [],
    "text": "Bir\u00e7ok ara\u015ft\u0131rmac\u0131 yeni corona vir\u00fcse kar\u015f\u0131 a\u015f\u0131 veya ila\u00e7 gibi tedavi y\u00f6ntemleri hakk\u0131nda ara\u015ft\u0131rmalar yaparken, baz\u0131lar\u0131 da geleneksel metodlar\u0131n yan\u0131 s\u0131ra alternatif \u00e7\u00f6z\u00fcmleri de g\u00f6z \u00f6n\u00fcnde bulunduruyor.\n\n\n\n\u00d6rne\u011fin, bu kapsamda, remdesivir gibi, bitkilerden edinilen ve esas olarak ebolaya kar\u015f\u0131 kullan\u0131lan ila\u00e7lar denendi. Ayr\u0131ca Almanya\u2019da daha \u00f6nce kanser imm\u00fcnologlar\u0131n\u0131n geli\u015ftirdi\u011fi bir tedavi y\u00f6ntemi, corona vir\u00fcs a\u015f\u0131s\u0131 i\u00e7in yap\u0131lan ilk klinik ara\u015ft\u0131rmalarda kullan\u0131l\u0131yor.\n\n\n\nFransa\u2019da yap\u0131lan bir ara\u015ft\u0131rma ise, sigara i\u00e7enleri \u00f6l\u00fcmc\u00fcl bir \u015fekilde etkileyen nikotinin, corona vir\u00fcse kar\u015f\u0131 koruma sa\u011flayabilece\u011fini ortaya koydu.\n\n\n\n\u015eimdi de Kanada\u2019dan, bunlara ek olarak, psikoaktif maddeler i\u00e7eren kenevir sayesinde h\u00fccrelerin corona vir\u00fcse kar\u015f\u0131 korunabilece\u011fine dair bir ara\u015ft\u0131rman\u0131n bulgular\u0131na ili\u015fkin haber geldi.\n\n\n\nE\u011fer bu \u00e7al\u0131\u015fman\u0131n sonu\u00e7lar\u0131 bilimsel y\u00f6ntemlerle onaylan\u0131rsa, kenevirin de nikotine benzer etkisi oldu\u011funu s\u00f6ylemek m\u00fcmk\u00fcn olacak. Ancak ara\u015ft\u0131rma hen\u00fcz ayn\u0131 alanda \u00e7al\u0131\u015fan ba\u015fka bilim insanlar\u0131n\u0131n onay\u0131ndan ge\u00e7medi. Bilimsel ilerleme s\u00fcreci i\u00e7in de bu \u015fart.\n\n\n\nLethbridge \u00dcniversitesi\u2019nde bu ara\u015ft\u0131rmay\u0131 y\u00fcr\u00fcten Dr. Igor Kovalchuck, DW\u2019ye yapt\u0131\u011f\u0131 a\u00e7\u0131klamada, \u201cCOVID-19 ile ilgili bu sonu\u00e7, eklem iltihab\u0131, Crohn hastal\u0131\u011f\u0131, kanser ve di\u011fer hastal\u0131klarla ilgili yapt\u0131\u011f\u0131m\u0131z ara\u015ft\u0131rmalara dayan\u0131yor\u201d diyor.\n\n\n\nBA\u011eLANTI NOKTALARINA ETK\u0130S\u0130 VAR\n\n\n\nKanadal\u0131 ara\u015ft\u0131rmac\u0131lara g\u00f6re, kenevirin i\u00e7erdi\u011fi maddelerin, akci\u011fer h\u00fccrelerine yap\u0131\u015farak \u00e7o\u011falan vir\u00fcs\u00fc engellemesi m\u00fcmk\u00fcn. Nikotinle ilgili ara\u015ft\u0131rmalar da benzer sonu\u00e7lar\u0131 ortaya koyuyor.\n\nHen\u00fcz hakem denetiminden ge\u00e7memi\u015f ve ba\u015fka ara\u015ft\u0131rmac\u0131larca de\u011ferlendirilmemi\u015f olan kenevir hakk\u0131ndaki bu makaleye preeprints.org \u00fczerinden ula\u015fmak m\u00fcmk\u00fcn. Kovalchuk ve ekibinin aktard\u0131\u011f\u0131na g\u00f6re, \u00f6zel olarak geli\u015ftirdikleri kenevirler vir\u00fcs\u00fcn v\u00fccuda girmesini engellemeyi ba\u015far\u0131yor.\n\n\n\nCorona vir\u00fcs\u00fcn insan v\u00fccuduna tutunabilmesi i\u00e7in bir \u201cresept\u00f6re\u201d ihtiyac\u0131 var. Bu resept\u00f6r\u00fcn ad\u0131 ise \u201cAnjiyotensin D\u00f6n\u00fc\u015ft\u00fcr\u00fcc\u00fc Enzim 2\u201d, yani k\u0131saca ACE2 olarak biliniyor. ACE2 \u00f6zellikle akci\u011fer dokusunda, a\u011f\u0131z ve burundaki maddelerde, b\u00f6breklerde, testislerde ve mide-ba\u011f\u0131rsak yollar\u0131nda bulunuyor.\n\n\n\nAra\u015ft\u0131rmac\u0131lar\u0131n teorisine g\u00f6re, kenevirde bulunan kannabinoidler \u201ca\u011f ge\u00e7itlerinde\u201d bulunan ACE-2 seviyelerini d\u00f6n\u00fc\u015ft\u00fcr\u00fcyor. Bu da, insanlar\u0131n vir\u00fcslere kapal\u0131 ve daha az duyarl\u0131 olmas\u0131n\u0131 sa\u011flayarak, enfeksiyon riskini azalt\u0131yor.\n\n\n\nUzmanl\u0131k alan\u0131 biyoloji olan Kovalchuk, \"ACE2 olmayan dokulara vir\u00fcs giremez\u201d ifadesini kullanarak bu resept\u00f6rlerin \u00f6nemini vurguluyor.\n\nEVDE YET\u0130\u015eT\u0130RMEKLE AYNI \u015eEY DE\u011e\u0130L\n\n\n\nT\u0131bbi kenevir, mide bulant\u0131s\u0131ndan bunamaya kadar bir\u00e7ok farkl\u0131 alanda, hastal\u0131klar\u0131n tedavisi i\u00e7in uzmanlar taraf\u0131ndan kullan\u0131l\u0131yor. Ancak bu alanlarda kullan\u0131lan kenevir bitkisi, arka bah\u00e7ede yeti\u015ftirilebilen di\u011fer bitkilerden farkl\u0131.\n\n\n\nKenevir bitkisinde bulunan kimyasal bile\u015fiklere kannabinoidler deniyor. Bu bile\u015fiklerden THC (tetrahidrokannabinol) adl\u0131 etken madde, kenevir bitkisindeki temel psikoaktif madde olarak biliniyor.\n\n\n\nKenevirdeki di\u011fer ana kimyasallardan biri olan CBD\u2019nin (kannabidiol) ise anti-enflamatuar, yani iltihap azalt\u0131c\u0131 etkisi y\u00fcksek. Kenevir hakk\u0131nda ara\u015ft\u0131rmalar yapan Alberta\u2019daki bilim insanlar\u0131 da, esas olarak kenevirin b\u00fcnyesinde bar\u0131nd\u0131rd\u0131\u011f\u0131 bu madde \u00fczerinde \u00e7al\u0131\u015f\u0131yorlar.\n\n\n\nKanadal\u0131 ara\u015ft\u0131rmac\u0131lar, y\u00fcksek CBD de\u011ferleri i\u00e7eren 800\u2019\u00fc a\u015fk\u0131n kenevir \u00e7e\u015fidi \u00fcretmi\u015f bulunuyor. Ara\u015ft\u0131rmac\u0131lar, \u00fcrettikleri bitkilerin i\u00e7erisinde, vir\u00fcslerin giri\u015f noktalar\u0131ndaki ACE2 resept\u00f6rlerini harekete ge\u00e7iren 13 \u00f6z oldu\u011funu tespit etti.\n\n\n\nKovalchuk, \u201cBitkilerimizde y\u00fcksek CBD veya dengelenmi\u015f CBD/THC i\u00e7eri\u011fi var. B\u00f6ylece y\u00fcksek doz alan insanlar THC\u2019nin psikoaktif \u00f6zelliklerinden etkilenmiyorlar\u201d diye konu\u015fuyor.\n\n\n\nF\u0130NANSAL KAYNAK DAHA FAZLA B\u0130LG\u0130Y\u0130 GET\u0130R\u0130YOR\n\n\n\nDr. Igor Kovalchuk ve Dr. Darryl Hudson\u2019\u0131n birlikte \u00e7al\u0131\u015ft\u0131\u011f\u0131 Guelph \u00dcniversitesi, Inplanta Biyoteknoloji adl\u0131 bir kurulu\u015fa da ev sahipli\u011fi yap\u0131yor. Kannabinoid resept\u00f6rlerinin t\u0131ptaki kullan\u0131m\u0131 \u00fczerine ara\u015ft\u0131rmalar, Kanada\u2019daki bu enstit\u00fcde yap\u0131l\u0131yor.\n\n\n\nAncak Kovalchuk, kannabionidler hakk\u0131nda y\u00fcr\u00fct\u00fclen \u00e7al\u0131\u015fmalar i\u00e7in finansal kaynak bulman\u0131n her daim zor oldu\u011funu ifade ediyor. Bu zorluk, her \u00fclke i\u00e7in ge\u00e7erli.\n\n\n\nBirle\u015fik Krall\u0131k\u2019taki bir\u00e7ok ara\u015ft\u0131rmac\u0131, t\u0131bbi kenevir hakk\u0131ndaki yanl\u0131\u015f kan\u0131lar\u0131n halk ve politikac\u0131lar aras\u0131nda yayg\u0131n oldu\u011funu d\u00fc\u015f\u00fcn\u00fcyor. Bir\u00e7ok doktor, insanlarda ba\u011f\u0131ml\u0131l\u0131\u011fa yol a\u00e7maktan ya da insanlar\u0131n eski kenevir t\u00fcrleriyle kendilerini tedaviye kalk\u0131\u015fmalar\u0131ndan endi\u015fe duyuyor.\n\nBu nedenle uzmanlar elimizdeki veriler hakk\u0131nda m\u00fcmk\u00fcn oldu\u011funca \u015feffaf olman\u0131n ve bu bilgileri sansasyona yol a\u00e7madan aktarman\u0131n \u00f6nemini vurguluyor. King\u2018s College London'da kannabinoid ve bunama aras\u0131ndaki ili\u015fkiyi ara\u015ft\u0131ran Chris Albertyn, \u201cT\u0131bbi kenevir kullan\u0131m\u0131 hakk\u0131ndaki toplumsal ve k\u00fclt\u00fcrel duyarl\u0131l\u0131\u011f\u0131 da g\u00f6z \u00f6n\u00fcnde bulundurursak, \u00e7al\u0131\u015fma sonu\u00e7lar\u0131n\u0131 a\u00e7\u0131klayan ara\u015ft\u0131rmac\u0131lar\u0131n \u00f6zellikle dikkatli olmalar\u0131 gerekiyor\u201d diyor. Bunu ba\u015farman\u0131n yolu da ara\u015ft\u0131rma y\u00f6ntemlerini a\u00e7\u0131k ve \u015feffaf bir \u015fekilde yay\u0131mlamaktan ge\u00e7iyor.\n\n\u201cBu kapsamda, Kanada\u2019da yap\u0131lan ara\u015ft\u0131rmalar sonucunda, terapi i\u00e7in \u2018etkili mekanizmalar\u0131n\u2019 ke\u015ffedilmi\u015f olma ihtimali var. Ancak anlaml\u0131 bir sonu\u00e7tan bahsedebilmemiz i\u00e7in, bu \u00e7al\u0131\u015fmalar\u0131n g\u00fcvenilir klinik ara\u015ft\u0131rmalarla test edilmesi, onaylanmas\u0131 ve bilimsel bir \u00e7er\u00e7eveye oturtulmas\u0131 laz\u0131m.\u201d\n\n\n\nAlbertyn bunun sa\u011flanmas\u0131 i\u00e7in de klinik protokolleri, analiz metodlar\u0131, eri\u015fime a\u00e7\u0131k dergilerde yay\u0131n, plasebo kontroll\u00fc \u00e7al\u0131\u015fmalar ve akademik toplumun titiz ve ba\u011f\u0131ms\u0131z incelemeleri gibi bir\u00e7ok mekanizman\u0131n b\u00fcy\u00fck \u00f6nem ta\u015f\u0131d\u0131\u011f\u0131n\u0131 belirtiyor.\n\n\n\nTIBB\u0130 KENEV\u0130RE \u0130LG\u0130 ARTIYOR\n\n\n\nYeterli finansal kaynak ve ara\u015ft\u0131rma olmadan, kannabinoidler hakk\u0131nda yeterli bilgiye sahip olmak m\u00fcmk\u00fcn de\u011fil. \u00dcstelik bu, kenevirin insan sa\u011fl\u0131\u011f\u0131na yararlar\u0131ndan ba\u011f\u0131ms\u0131z bir durum. Kovalchuk ise bu konuda yeni bir de\u011ferlendirme s\u00fcrecinin ba\u015flad\u0131\u011f\u0131ndan emin. DW\u2019ye yapt\u0131\u011f\u0131 a\u00e7\u0131klamada bu g\u00f6r\u00fc\u015f\u00fcn\u00fc \u201cNe de olsa art\u0131k bu konuya \u00e7ok b\u00fcy\u00fck bir bilgi olu\u015ftu\u201d diye a\u00e7\u0131kl\u0131yor.\n\n\n\nKovalchuk, ayn\u0131 zamanda, etkisi en fazla kan\u0131tlanm\u0131\u015f ila\u00e7 i\u00e7eriklerin bile hala yanl\u0131\u015flanmaya b\u00fcy\u00fck \u00f6l\u00e7ekte a\u00e7\u0131k oldu\u011funu hat\u0131rlat\u0131yor. Bu kapsamda, COVID-19\u2019un tedavisi i\u00e7in, di\u011fer bir\u00e7ok metodun yan\u0131 s\u0131ra, kannabionidlerin de \u201cg\u00fcvenli\u201c bir ek \u00e7\u00f6z\u00fcm olabilece\u011fini vurguluyorlar.\n\n\n\nT\u0131bbi esrar\u0131 klinikte ve evde kullanma y\u00f6ntemleri, b\u00fcy\u00fck \u00e7apl\u0131 tedaviler ortaya \u00e7\u0131kana kadar, gargara suyu gibi \"kolay ve \u00f6nleyici tedaviler\" i\u00e7in geli\u015ftirilebilir.",
    "keywords": [
        "kar\u015f\u0131",
        "bu",
        "koruyor",
        "m\u00fcmk\u00fcn",
        "vir\u00fcse",
        "i\u00e7in",
        "olarak",
        "ve",
        "bir",
        "bir\u00e7ok",
        "corona",
        "da",
        "mu",
        "oldu\u011funu",
        "kenevir"
    ],
    "meta_keywords": [
        ""
    ],
    "publish_date": null,
    "summary": "Bir\u00e7ok ara\u015ft\u0131rmac\u0131 yeni corona vir\u00fcse kar\u015f\u0131 a\u015f\u0131 veya ila\u00e7 gibi tedavi y\u00f6ntemleri hakk\u0131nda ara\u015ft\u0131rmalar yaparken, baz\u0131lar\u0131 da geleneksel metodlar\u0131n yan\u0131 s\u0131ra alternatif \u00e7\u00f6z\u00fcmleri de g\u00f6z \u00f6n\u00fcnde bulunduruyor.\n\u00d6rne\u011fin, bu kapsamda, remdesivir gibi, bitkilerden edinilen ve esas olarak ebolaya kar\u015f\u0131 kullan\u0131lan ila\u00e7lar denendi.\nAyr\u0131ca Almanya\u2019da daha \u00f6nce kanser imm\u00fcnologlar\u0131n\u0131n geli\u015ftirdi\u011fi bir tedavi y\u00f6ntemi, corona vir\u00fcs a\u015f\u0131s\u0131 i\u00e7in yap\u0131lan ilk klinik ara\u015ft\u0131rmalarda kullan\u0131l\u0131yor.\nFransa\u2019da yap\u0131lan bir ara\u015ft\u0131rma ise, sigara i\u00e7enleri \u00f6l\u00fcmc\u00fcl bir \u015fekilde etkileyen nikotinin, corona vir\u00fcse kar\u015f\u0131 koruma sa\u011flayabilece\u011fini ortaya koydu.\n\u015eimdi de Kanada\u2019dan, bunlara ek olarak, psikoaktif maddeler i\u00e7eren kenevir sayesinde h\u00fccrelerin corona vir\u00fcse kar\u015f\u0131 korunabilece\u011fine dair bir ara\u015ft\u0131rman\u0131n bulgular\u0131na ili\u015fkin haber geldi.\nE\u011fer bu \u00e7al\u0131\u015fman\u0131n sonu\u00e7lar\u0131 bilimsel y\u00f6ntemlerle onaylan\u0131rsa, kenevirin de nikotine benzer etkisi oldu\u011funu s\u00f6ylemek m\u00fcmk\u00fcn olacak.\nAncak ara\u015ft\u0131rma hen\u00fcz ayn\u0131 alanda \u00e7al\u0131\u015fan ba\u015fka bilim insanlar\u0131n\u0131n onay\u0131ndan ge\u00e7medi.\nBilimsel ilerleme s\u00fcreci i\u00e7in de bu \u015fart.\nLethbridge \u00dcniversitesi\u2019nde bu ara\u015ft\u0131rmay\u0131 y\u00fcr\u00fcten Dr. Igor Kovalchuck, DW\u2019ye yapt\u0131\u011f\u0131 a\u00e7\u0131klamada, \u201cCOVID-19 ile ilgili bu sonu\u00e7, eklem iltihab\u0131, Crohn hastal\u0131\u011f\u0131, kanser ve di\u011fer hastal\u0131klarla ilgili yapt\u0131\u011f\u0131m\u0131z ara\u015ft\u0131rmalara dayan\u0131yor\u201d diyor.\nBA\u011eLANTI NOKTALARINA ETK\u0130S\u0130 VARKanadal\u0131 ara\u015ft\u0131rmac\u0131lara g\u00f6re, kenevirin i\u00e7erdi\u011fi maddelerin, akci\u011fer h\u00fccrelerine yap\u0131\u015farak \u00e7o\u011falan vir\u00fcs\u00fc engellemesi m\u00fcmk\u00fcn.\nNikotinle ilgili ara\u015ft\u0131rmalar da benzer sonu\u00e7lar\u0131 ortaya koyuyor.\nHen\u00fcz hakem denetiminden ge\u00e7memi\u015f ve ba\u015fka ara\u015ft\u0131rmac\u0131larca de\u011ferlendirilmemi\u015f olan kenevir hakk\u0131ndaki bu makaleye preeprints.org \u00fczerinden ula\u015fmak m\u00fcmk\u00fcn.\nKovalchuk ve ekibinin aktard\u0131\u011f\u0131na g\u00f6re, \u00f6zel olarak geli\u015ftirdikleri kenevirler vir\u00fcs\u00fcn v\u00fccuda girmesini engellemeyi ba\u015far\u0131yor.\nCorona vir\u00fcs\u00fcn insan v\u00fccuduna tutunabilmesi i\u00e7in bir \u201cresept\u00f6re\u201d ihtiyac\u0131 var.\nBu resept\u00f6r\u00fcn ad\u0131 ise \u201cAnjiyotensin D\u00f6n\u00fc\u015ft\u00fcr\u00fcc\u00fc Enzim 2\u201d, yani k\u0131saca ACE2 olarak biliniyor.\nACE2 \u00f6zellikle akci\u011fer dokusunda, a\u011f\u0131z ve burundaki maddelerde, b\u00f6breklerde, testislerde ve mide-ba\u011f\u0131rsak yollar\u0131nda bulunuyor.\nAra\u015ft\u0131rmac\u0131lar\u0131n teorisine g\u00f6re, kenevirde bulunan kannabinoidler \u201ca\u011f ge\u00e7itlerinde\u201d bulunan ACE-2 seviyelerini d\u00f6n\u00fc\u015ft\u00fcr\u00fcyor.\nBu da, insanlar\u0131n vir\u00fcslere kapal\u0131 ve daha az duyarl\u0131 olmas\u0131n\u0131 sa\u011flayarak, enfeksiyon riskini azalt\u0131yor.\nUzmanl\u0131k alan\u0131 biyoloji olan Kovalchuk, \"ACE2 olmayan dokulara vir\u00fcs giremez\u201d ifadesini kullanarak bu resept\u00f6rlerin \u00f6nemini vurguluyor.\nEVDE YET\u0130\u015eT\u0130RMEKLE AYNI \u015eEY DE\u011e\u0130LT\u0131bbi kenevir, mide bulant\u0131s\u0131ndan bunamaya kadar bir\u00e7ok farkl\u0131 alanda, hastal\u0131klar\u0131n tedavisi i\u00e7in uzmanlar taraf\u0131ndan kullan\u0131l\u0131yor.\nAncak bu alanlarda kullan\u0131lan kenevir bitkisi, arka bah\u00e7ede yeti\u015ftirilebilen di\u011fer bitkilerden farkl\u0131.\nKenevir bitkisinde bulunan kimyasal bile\u015fiklere kannabinoidler deniyor.\nBu bile\u015fiklerden THC (tetrahidrokannabinol) adl\u0131 etken madde, kenevir bitkisindeki temel psikoaktif madde olarak biliniyor.\nKenevirdeki di\u011fer ana kimyasallardan biri olan CBD\u2019nin (kannabidiol) ise anti-enflamatuar, yani iltihap azalt\u0131c\u0131 etkisi y\u00fcksek.\nKenevir hakk\u0131nda ara\u015ft\u0131rmalar yapan Alberta\u2019daki bilim insanlar\u0131 da, esas olarak kenevirin b\u00fcnyesinde bar\u0131nd\u0131rd\u0131\u011f\u0131 bu madde \u00fczerinde \u00e7al\u0131\u015f\u0131yorlar.\nKanadal\u0131 ara\u015ft\u0131rmac\u0131lar, y\u00fcksek CBD de\u011ferleri i\u00e7eren 800\u2019\u00fc a\u015fk\u0131n kenevir \u00e7e\u015fidi \u00fcretmi\u015f bulunuyor.\nAra\u015ft\u0131rmac\u0131lar, \u00fcrettikleri bitkilerin i\u00e7erisinde, vir\u00fcslerin giri\u015f noktalar\u0131ndaki ACE2 resept\u00f6rlerini harekete ge\u00e7iren 13 \u00f6z oldu\u011funu tespit etti.\nKovalchuk, \u201cBitkilerimizde y\u00fcksek CBD veya dengelenmi\u015f CBD/THC i\u00e7eri\u011fi var.\nB\u00f6ylece y\u00fcksek doz alan insanlar THC\u2019nin psikoaktif \u00f6zelliklerinden etkilenmiyorlar\u201d diye konu\u015fuyor.\nF\u0130NANSAL KAYNAK DAHA FAZLA B\u0130LG\u0130Y\u0130 GET\u0130R\u0130YORDr. Igor Kovalchuk ve Dr. Darryl Hudson\u2019\u0131n birlikte \u00e7al\u0131\u015ft\u0131\u011f\u0131 Guelph \u00dcniversitesi, Inplanta Biyoteknoloji adl\u0131 bir kurulu\u015fa da ev sahipli\u011fi yap\u0131yor.\nKannabinoid resept\u00f6rlerinin t\u0131ptaki kullan\u0131m\u0131 \u00fczerine ara\u015ft\u0131rmalar, Kanada\u2019daki bu enstit\u00fcde yap\u0131l\u0131yor.\nAncak Kovalchuk, kannabionidler hakk\u0131nda y\u00fcr\u00fct\u00fclen \u00e7al\u0131\u015fmalar i\u00e7in finansal kaynak bulman\u0131n her daim zor oldu\u011funu ifade ediyor.\nBu zorluk, her \u00fclke i\u00e7in ge\u00e7erli.\nBirle\u015fik Krall\u0131k\u2019taki bir\u00e7ok ara\u015ft\u0131rmac\u0131, t\u0131bbi kenevir hakk\u0131ndaki yanl\u0131\u015f kan\u0131lar\u0131n halk ve politikac\u0131lar aras\u0131nda yayg\u0131n oldu\u011funu d\u00fc\u015f\u00fcn\u00fcyor.\nBir\u00e7ok doktor, insanlarda ba\u011f\u0131ml\u0131l\u0131\u011fa yol a\u00e7maktan ya da insanlar\u0131n eski kenevir t\u00fcrleriyle kendilerini tedaviye kalk\u0131\u015fmalar\u0131ndan endi\u015fe duyuyor.\nBu nedenle uzmanlar elimizdeki veriler hakk\u0131nda m\u00fcmk\u00fcn oldu\u011funca \u015feffaf olman\u0131n ve bu bilgileri sansasyona yol a\u00e7madan aktarman\u0131n \u00f6nemini vurguluyor.\nKing\u2018s College London'da kannabinoid ve bunama aras\u0131ndaki ili\u015fkiyi ara\u015ft\u0131ran Chris Albertyn, \u201cT\u0131bbi kenevir kullan\u0131m\u0131 hakk\u0131ndaki toplumsal ve k\u00fclt\u00fcrel duyarl\u0131l\u0131\u011f\u0131 da g\u00f6z \u00f6n\u00fcnde bulundurursak, \u00e7al\u0131\u015fma sonu\u00e7lar\u0131n\u0131 a\u00e7\u0131klayan ara\u015ft\u0131rmac\u0131lar\u0131n \u00f6zellikle dikkatli olmalar\u0131 gerekiyor\u201d diyor.\nBunu ba\u015farman\u0131n yolu da ara\u015ft\u0131rma y\u00f6ntemlerini a\u00e7\u0131k ve \u015feffaf bir \u015fekilde yay\u0131mlamaktan ge\u00e7iyor.\n\u201cBu kapsamda, Kanada\u2019da yap\u0131lan ara\u015ft\u0131rmalar sonucunda, terapi i\u00e7in \u2018etkili mekanizmalar\u0131n\u2019 ke\u015ffedilmi\u015f olma ihtimali var.\nAncak anlaml\u0131 bir sonu\u00e7tan bahsedebilmemiz i\u00e7in, bu \u00e7al\u0131\u015fmalar\u0131n g\u00fcvenilir klinik ara\u015ft\u0131rmalarla test edilmesi, onaylanmas\u0131 ve bilimsel bir \u00e7er\u00e7eveye oturtulmas\u0131 laz\u0131m.\u201dAlbertyn bunun sa\u011flanmas\u0131 i\u00e7in de klinik protokolleri, analiz metodlar\u0131, eri\u015fime a\u00e7\u0131k dergilerde yay\u0131n, plasebo kontroll\u00fc \u00e7al\u0131\u015fmalar ve akademik toplumun titiz ve ba\u011f\u0131ms\u0131z incelemeleri gibi bir\u00e7ok mekanizman\u0131n b\u00fcy\u00fck \u00f6nem ta\u015f\u0131d\u0131\u011f\u0131n\u0131 belirtiyor.\nTIBB\u0130 KENEV\u0130RE \u0130LG\u0130 ARTIYORYeterli finansal kaynak ve ara\u015ft\u0131rma olmadan, kannabinoidler hakk\u0131nda yeterli bilgiye sahip olmak m\u00fcmk\u00fcn de\u011fil.\n\u00dcstelik bu, kenevirin insan sa\u011fl\u0131\u011f\u0131na yararlar\u0131ndan ba\u011f\u0131ms\u0131z bir durum.\nKovalchuk ise bu konuda yeni bir de\u011ferlendirme s\u00fcrecinin ba\u015flad\u0131\u011f\u0131ndan emin.\nDW\u2019ye yapt\u0131\u011f\u0131 a\u00e7\u0131klamada bu g\u00f6r\u00fc\u015f\u00fcn\u00fc \u201cNe de olsa art\u0131k bu konuya \u00e7ok b\u00fcy\u00fck bir bilgi olu\u015ftu\u201d diye a\u00e7\u0131kl\u0131yor.\nKovalchuk, ayn\u0131 zamanda, etkisi en fazla kan\u0131tlanm\u0131\u015f ila\u00e7 i\u00e7eriklerin bile hala yanl\u0131\u015flanmaya b\u00fcy\u00fck \u00f6l\u00e7ekte a\u00e7\u0131k oldu\u011funu hat\u0131rlat\u0131yor.\nBu kapsamda, COVID-19\u2019un tedavisi i\u00e7in, di\u011fer bir\u00e7ok metodun yan\u0131 s\u0131ra, kannabionidlerin de \u201cg\u00fcvenli\u201c bir ek \u00e7\u00f6z\u00fcm olabilece\u011fini vurguluyorlar.\nT\u0131bbi esrar\u0131 klinikte ve evde kullanma y\u00f6ntemleri, b\u00fcy\u00fck \u00e7apl\u0131 tedaviler ortaya \u00e7\u0131kana kadar, gargara suyu gibi \"kolay ve \u00f6nleyici tedaviler\" i\u00e7in geli\u015ftirilebilir.",
    "article_html": "",
    "meta_description": "Kanadal\u0131 ara\u015ft\u0131rmac\u0131lar t\u0131bbi kenevirin yeni tip coronavir\u00fcse kar\u015f\u0131 koruma sa\u011flayabilece\u011fini d\u00fc\u015f\u00fcn\u00fcyor. Bu fikir, kanser ve Crohn hastal\u0131\u011f\u0131 tedavisinde kenevir kullan\u0131m\u0131na dair ara\u015ft\u0131rmalara dayan\u0131yor.",
    "meta_lang": "tr"
}