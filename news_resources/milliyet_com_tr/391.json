{
    "article_id": "2ce767447c6f5492555fddbcff3c1597.1590266038.6320572",
    "title": "'Bayram\u0131n yan\u0131nda biraz \u00e7ocukluk da gerekiyor'",
    "authors": [],
    "canonical_link": "https://www.milliyet.com.tr/cumartesi/bayramin-yaninda-biraz-cocukluk-da-gerekiyor-6217656",
    "url": "http://milliyet.com.tr/cumartesi/bayramin-yaninda-biraz-cocukluk-da-gerekiyor-6217656",
    "top_img": "https://i2.milimaj.com/i/milliyet/75/0x0/5ec712115542840a90e28e88.jpg",
    "meta_img": "https://i2.milimaj.com/i/milliyet/75/0x0/5ec712115542840a90e28e88.jpg",
    "movies": [],
    "text": "T\u00fcrkiye bas\u0131n\u0131n\u0131n duayenlerinden, Milliyet Sanat dergisi eski genel yay\u0131n y\u00f6netmeni Tu\u011frul Ery\u0131lmaz\u2019\u0131 ba\u015f\u0131na bir s\u0131fat koymadan anmak imkans\u0131z: Sivri dilli, matrak, nevi \u015fahs\u0131na m\u00fcnhas\u0131r, huysuz, hatta kendi ifadesiyle radikal. Ondan bug\u00fcne dek dinlediklerimiz, hem mesle\u011fe hem hayata dair ders niteli\u011finde oldu. \u00c7ocuk Tu\u011frul\u2019dan dede Tu\u011frul\u2019a uzanan bayram an\u0131lar\u0131 ise \u00f6zellikle bu pandemi g\u00fcnlerinde bayram\u0131n k\u0131ymetini bir kez daha bildirecek cinsten. Ery\u0131lmaz\u2019a, karantina nedeniyle o\u011flu H\u00fcseyin \u00d6zdemir ve torunu Asya\u2019yla uzaktan ger\u00e7ekle\u015ftirdi\u011fi, temass\u0131z bayram ziyaretinden hemen sonra ba\u011fland\u0131k.\n\n- Nas\u0131l gidiyor karantina g\u00fcnleri?\n\n\u00c7ok s\u0131k\u0131l\u0131yorum, nas\u0131l ge\u00e7sin Allah\u2019\u0131n\u0131 seversen! Az \u00f6nce H\u00fcseyin geldi Asya\u2019yla, i\u00e7im \u00e7ok k\u00f6t\u00fc oldu. \u00c7ocu\u011fa sar\u0131lam\u0131yorsun bile. Neyse a\u011fla\u015fmayal\u0131m.\n\n- Tamam, ger\u00e7i konumuz bayram. Ne ifade eder bayramlar size?\n\nBayramlar benim i\u00e7in, ta \u00e7ocuklu\u011fumdan kalma gibi, har\u00e7l\u0131k al\u0131nan, g\u00fczel giyinilen ve bol bol \u015feker \u00e7ikolata yenen g\u00fcnler. Bizim \u00e7ocuklu\u011fumuzda \u00f6yleydi, sabah kalkars\u0131n, giyinirsin bayraml\u0131klar\u0131n\u0131. Bir kere bunu sevmeyecek kimse yoktur zaten. Akl\u0131m\u0131 ka\u00e7\u0131r\u0131rd\u0131m bize ne k\u0131yafet alacaklar diye. Ki ben memur \u00e7ocu\u011fuyum, g\u0131d\u0131m g\u0131d\u0131m her \u015fey. Mesela iki bayramda ayn\u0131 ayakkab\u0131y\u0131 giydi\u011fimi bilirim, her neyse. Sonra kom\u015fular\u0131 gezersin, \u00f6nce Huriye Han\u0131mlara, oradan Hamit Beylere, har\u00e7l\u0131k toplamaya. Bir de sofralar kurulur tabii, unutulacak gibi de\u011fil. Hem iftar hem bayram sofralar\u0131. Kom\u015fular toplan\u0131r gelir, genellikle de kad\u0131nlar olur. Mutfakta 4-5 kad\u0131n varsa, i\u00e7eride de belki 20 \u00e7ocuk olurduk.\n\n- Neler pi\u015firilirdi?\n\nHi\u00e7 bo\u015f yok. Sarmalar, zeytinya\u011fl\u0131lar, b\u00f6rekler\u2026 \u00c7ok et yenmezdi, ya et pahal\u0131yd\u0131 ya da bonfile moda de\u011fildi herhalde. Ama hayat\u0131mda yedi\u011fim en g\u00fczel yemekleri ben \u00e7ocuklu\u011fumdan ba\u015flayarak hep ramazanlarda yemi\u015fimdir. Bir de mutlaka mahalledeki f\u0131r\u0131na tepsi i\u00e7inde baklava ya da kaday\u0131f g\u00f6nderilip pi\u015firtilirdi. \u00d6yle f\u0131r\u0131n m\u0131r\u0131n nerede Allah\u2019\u0131n\u0131 seversen. Annem tepsiyi kafam\u0131n \u00fcst\u00fcne koyar, beni Kar\u015f\u0131yaka\u2019daki me\u015fhur \u00c7ifte F\u0131r\u0131nlar\u2019a g\u00f6nderirdi. \u00d6\u011fleden sonra b\u00fct\u00fcn mahallenin tatl\u0131lar\u0131n\u0131 pi\u015firirlerdi. M\u00fcthi\u015fti. O tatl\u0131lar kom\u015fulara da da\u011f\u0131t\u0131l\u0131rd\u0131. Hakikaten dayan\u0131\u015fmayd\u0131. Ben hi\u00e7 hat\u0131rlam\u0131yorum mesela kim yoksuldu kim zengindi, herkes beraberdi. Bir de bayram yemeklerinde mutlaka misafirlik olurdu. Tam bir \u015fenlik yani, onun i\u00e7in \u00e7ok severim bayram\u0131. Ama Kurban Bayram\u0131\u2019nda i\u00e7imi h\u00fcz\u00fcn kaplar, onu ayr\u0131 tutuyorum.\n\n- Asl\u0131nda \u00e7ocuklu\u011funuz Diyarbak\u0131r\u2019da ge\u00e7mi\u015f. \u0130zmir daha sonra de\u011fil mi?\n\nTabii, Suri\u00e7i\u2019nde oturuyorduk. Muhte\u015fem bir yerdi. Bayramda Sur\u2019un kenar\u0131nda atl\u0131 kar\u0131ncalar kurulurdu. Ama atl\u0131 kar\u0131nca dedi\u011fim, elle \u00e7evrilenlerden. Biz de kuyruk olurduk \u00f6n\u00fcnde. D\u00fcnyan\u0131n en keyifli \u015feyiydi. B\u00fct\u00fcn g\u00fcn\u00fcm\u00fcz\u00fc orada ge\u00e7irirdik. Ka\u00e7 tur biniyoruz kim bilir. Param\u0131z bitene kadar i\u015fte! E para niye var zaten! Bir de ben bayramda iyi para toplard\u0131m. Eve gelince de annem sorard\u0131: \u201cBinnaz Han\u0131mlar ka\u00e7 lira verdi?\u201d, \u201cPeki Huriye Han\u0131mlar?\u201d. Onun da s\u0131rr\u0131 \u015fu: Onlar bize toplamda ka\u00e7 lira verdiyse, onlar\u0131n \u00e7ocuklar\u0131 bize geldi\u011finde altta kalmayal\u0131m. Aman az vermeyelim, ay\u0131p olur!\n\n- \u0130yi para toplard\u0131m dediniz, taktikleriniz var m\u0131yd\u0131?\n\nTaktikten bol ne olabilir? Bir kere gidersin, \u00f6nce \u015feker verirler. Orada bir kere surat\u0131n\u0131 asacaks\u0131n. Mutsuzlu\u011funu belli edeceksin. Sabah\u0131n k\u00f6r\u00fcnde kalkt\u0131k elinizi \u00f6pmeye geldik diyemeyece\u011fin i\u00e7in. Arkas\u0131ndan hemen verirlerdi zaten, ister yoksul ister zengin, hi\u00e7bir evden bo\u015f \u00e7\u0131kt\u0131\u011f\u0131m\u0131z\u0131 hat\u0131rlamam. Bir de \u015fu vard\u0131: Mutlaka ilkokul \u00f6\u011fretmenimizin elini \u00f6pmeye giderdik, Fehmi Bey. S\u0131k\u0131 s\u0131k\u0131 tembihlerdi babam, sak\u0131n para almay\u0131n hocan\u0131zdan diye. \u201cTamam\u201d derdik, babam\u0131za s\u00f6ylemezdik. Para dedi\u011fim de \u015fimdinin 5-10 liras\u0131 zaten. Bunlar hep bayram\u0131 keyifli k\u0131lan \u015feyler.\n\n- Asl\u0131nda t\u00fcm bu bayram rit\u00fcellerini m\u00fcmk\u00fcn k\u0131lan hep sosyal ili\u015fkiler...\n\nZaten o rit\u00fceller sosyal ili\u015fkilerle o kadar i\u00e7 i\u00e7e ki. Ve \u015funu s\u00f6yleyeyim, ben asl\u0131nda kendimi \u00e7ok radikal bulmama ra\u011fmen baz\u0131 geleneklerin, ramazan ya da \u015feker bayram\u0131 gibi, hakikaten s\u00fcrd\u00fcr\u00fclmesini istiyorum. Ba\u015fka bir ho\u015fluk getiriyor bence insanlara, t\u0131pk\u0131 bu pandemi zaman\u0131ndaki dayan\u0131\u015fma gibi. \u0130nsanlar daha g\u00fclery\u00fczl\u00fc, insanc\u0131l oluyor ya da bana \u00f6yle geliyor, fark etmez, o da yeterli. Bence bayramlar da zaten bu y\u00fczden var.\n\n- \u00c7ocuklu\u011funuzdaki o bayram sevincini bug\u00fcn ne kadar muhafaza ediyorsunuzdur?\n\nT\u00fcrk\u00e7ede g\u00fczel bir laf\u0131m\u0131z var, hani \u00e7ok mutlu olunca bayram \u00e7ocu\u011fu gibi sevindin denir. Bayram\u0131n yan\u0131nda biraz \u00e7ocukluk da gerekiyor. Bunu anlarsan, senden sonraki \u00e7ocuklarla da bunu ya\u015famaya devam edebilirsin. Bayram ve \u00e7ocuk \u00e7ok yak\u0131\u015f\u0131yor birbirine. Bayramlar temizdir, insanlar kirletmezse. \u00c7ocuklar da temizdir, b\u00fcy\u00fckler kirletmezse. Onun i\u00e7in bayram ve \u00e7ocuk bence birbirine \u00e7ok yak\u0131\u015f\u0131r.\n\n- Peki baba olduktan sonra bayramlar nas\u0131l bir anlam kazand\u0131?\n\nMesela iki bayramda ayn\u0131 ayakkab\u0131y\u0131 giydim dedim ya, kendi \u00e7ocu\u011fuma hi\u00e7bir zaman iki bayram ayn\u0131 ayakkab\u0131y\u0131 giydirmedim. Ya da ne bileyim, \u00e7ocuklu\u011fumda hi\u00e7 bayram tatili yapmad\u0131m diye bayramlarda o\u011flumu hep bir yerlere g\u00f6t\u00fcrmeye \u00e7al\u0131\u015ft\u0131m. Ama bu g\u00f6rg\u00fcs\u00fczl\u00fck de\u011fil, ne biliyor musun? Anne babalar kendi beceremedikleri \u015feyleri \u00e7ocuklar\u0131na yapt\u0131r\u0131yorlar, ben de \u00e7ok farkl\u0131 olamad\u0131m maalesef. \u0130stedi\u011fin kadar modern ol, anne babal\u0131k \u00e7ok standart bir \u015fey. Ben yapamad\u0131m, o\u011flum yaps\u0131n. Ne oldu yani yapamad\u0131n da eksik bir \u015fey mi kald\u0131 sende? Belki de kalm\u0131\u015ft\u0131r, bilemiyorum.\n\n- \u015eimdi bir de torununuz var. Asya, 5 ya\u015f\u0131nda. Dede olunca neler de\u011fi\u015fti?\n\nDede olunca da anne babayla rekabet ba\u015fl\u0131yor bu sefer. Onlar\u0131 nas\u0131l ekarte edip torunu kendi yan\u0131ma \u00e7ekerim diye. \u015eu anda elim zay\u0131f ama 1-2 seneye muhakkak beceririm. Art\u0131k r\u00fc\u015fvetle mi olur, yalanla m\u0131 olur bilemem. Ger\u00e7i bir de \u015fu var, bizim \u00e7ocuklu\u011fumuzda annemler, di\u011fer b\u00fcy\u00fcklerimizin de bize hediye almas\u0131na m\u00fcsaade ederdi. Ben \u015fimdi Asya\u2019ya bir \u015fey alam\u0131yorum ki, bu son model anne babalar her \u015feyi kendileri al\u0131yor. Ev ayakkab\u0131 dolu, oyuncak dolu. Bana bir \u015fey b\u0131rakm\u0131yorlar. \u201cHadi ben seni parka g\u00f6t\u00fcreyim\u201d diyorum ancak. Bir de bu yeni ku\u015fak, bize g\u00fcvenmiyor, \u00e7ocu\u011fu d\u00fc\u015f\u00fcr\u00fcr\u00fcz m\u00fc\u015f\u00fcr\u00fcr\u00fcz yollarda diye. Gidiyorsun torunla, aradan 20 dk ge\u00e7miyor, tepende baba beliriyor. Kontrole gelmi\u015f, o kadar belli ki. \u201cO\u011flum ben seni b\u00fcy\u00fctt\u00fcm, buna niye bakamayacakm\u0131\u015f\u0131m?\u201d diyorum. Ama olmuyor i\u015fte.\n\n- Bu y\u0131lki bayram ziyaretine erken geldiler de\u011fil mi?\n\nBayramda gelemeyecekleri i\u00e7in bug\u00fcn geldiler. Har\u00e7l\u0131\u011f\u0131n\u0131 ald\u0131 Asyam. Foto\u011fraflar \u00e7ektik. Sonra yine ayn\u0131 \u015fey oldu. Ben diyeyim 4 dk sen de 5 dk, sonra babas\u0131n\u0131n elini tuttu ve gittiler. Zaten a\u011fz\u0131m\u0131zda maskeler, dokunam\u0131yorsun bile. Ya g\u00f6r\u00fcnt\u00fcl\u00fc konu\u015fuyoruz ya da b\u00f6yle pencerenin alt\u0131na geliyorlar, kar\u015f\u0131l\u0131kl\u0131 el salla\u015f\u0131yoruz. G\u00f6r\u00fcnt\u00fcl\u00fc konu\u015fmak da hi\u00e7 bana g\u00f6re de\u011fil. Ben torunumu kar\u015f\u0131mda g\u00f6rmek istiyorum. Dokunamasam da kar\u015f\u0131mda dursun, ayaklar\u0131n\u0131n bast\u0131\u011f\u0131n\u0131 g\u00f6reyim, sa\u00e7\u0131yla oynad\u0131\u011f\u0131n\u0131 g\u00f6reyim. Bug\u00fcn g\u00f6rd\u00fcm ya, hakikaten en az bir ayl\u0131k enerji depolad\u0131m.\n\n- Geriye d\u00f6n\u00fcp bak\u0131nca bayramlardan \u00f6\u011frendim dedi\u011finiz bir \u015fey var m\u0131d\u0131r?\n\nTabii, bayramda k\u00fcs kalmamak, kavga etmemek. Daha g\u00fczel bir \u015fey olabilir mi? G\u00f6n\u00fcl alma zaman\u0131d\u0131r bayramlar. O f\u0131rsat\u0131 tan\u0131r, kendini affettir ya da sen affet ve yeniden ba\u015fla. Ben de bu f\u0131rsat\u0131 \u00e7ok de\u011ferlendirmi\u015fimdir, k\u00fcs oldu\u011fum bir s\u00fcr\u00fc arkada\u015f\u0131m\u0131n evine bayramda pat diye gitmi\u015fimdir. Kap\u0131dan d\u00f6nd\u00fcr\u00fcld\u00fc\u011f\u00fcm de hi\u00e7 olmad\u0131.\n\n\u2018\u2018\u00d6nce k\u0131rtasiyeye, sonra pastaneye giderdik\u2019\u2019\n\n- Pandemi olmasa Asya\u2019yla bayramda ne yapard\u0131n\u0131z?\n\nElinden tutard\u0131m, \u00f6nce k\u0131rtasiyeye, sonra yandaki bakkala, sonra da Savoy Pastanesi\u2019ne giderdik, \u201cNe istiyorsan al Asyac\u0131m\u201d derdim. Tek dile\u011fim, bizim \u00e7ektiklerimizi bu \u00e7ocuklar \u00e7ekmesin, en ba\u015fta bu lanet vir\u00fcs olmak \u00fczere art\u0131k bir felaketle kar\u015f\u0131la\u015fmas\u0131nlar. Ama \u00e7ocuklara bug\u00fcnleri biz haz\u0131rlad\u0131k maalesef. Kendimiz ettik kendimiz bulduk. Hep bunlar\u0131 d\u00fc\u015f\u00fcnd\u00fcm bug\u00fcn ona bakarken.\n\n\u201cBir saatte bisiklete binmeyi \u00f6\u011frendim\u201d\n\n- \u00c7ocuklu\u011funuzda sizi en \u00e7ok sevindiren bayram g\u00fcn\u00fc hangisiydi?\n\n\u0130zmir\u2019deydik, 13-14 ya\u015flar\u0131nday\u0131m. Bayramdan bir g\u00fcn \u00f6nce babam geldi, \u201cSana bir \u015fey ald\u0131m, kap\u0131n\u0131n \u00f6n\u00fcnde\u201d dedi. Bisiklet! O bisikleti hi\u00e7 unutamam. Karde\u015flerim \u201cAbi biz de bineriz de\u011fil mi?\u201d diye etraf\u0131mda. Ve inanmayacaks\u0131n, d\u00fc\u015fe kalka tam 1 saatte bisiklete binmeyi \u00f6\u011frendim.\n\n- O zamana kadar bilmiyor muydunuz?\n\nNereden bilece\u011fim Allah\u2019\u0131n\u0131 seversen, bisikletler pahal\u0131. Adam bizi zor okula g\u00f6nderiyor, bir s\u00fcr\u00fc karde\u015fiz. 2 y\u0131l bindim o bisiklete. Bayramlarda Kar\u015f\u0131yaka\u2019da k\u0131zlarla \u00e7aml\u0131kta tur atard\u0131k. B\u00f6yle k\u00fc\u00e7\u00fck fl\u00f6rtler\u2026 Onun i\u00e7in bayramlar\u0131 ben hep g\u00fczel hat\u0131rl\u0131yorum. Ay eski bayramlar \u00e7ok g\u00fczeldi de \u015fimdi k\u00f6t\u00fc oldu demek de\u011fil bu. \u015eimdi de ba\u015fka t\u00fcrl\u00fc oluyor.",
    "keywords": [
        "\u00e7ok",
        "sonra",
        "\u00e7ocukluk",
        "biraz",
        "bu",
        "ne",
        "yan\u0131nda",
        "bayram",
        "gerekiyor",
        "bayram\u0131n",
        "bir",
        "ya",
        "da",
        "ben",
        "\u015fey"
    ],
    "meta_keywords": [
        ""
    ],
    "publish_date": null,
    "summary": "\u00c7ocuk Tu\u011frul\u2019dan dede Tu\u011frul\u2019a uzanan bayram an\u0131lar\u0131 ise \u00f6zellikle bu pandemi g\u00fcnlerinde bayram\u0131n k\u0131ymetini bir kez daha bildirecek cinsten.\nEry\u0131lmaz\u2019a, karantina nedeniyle o\u011flu H\u00fcseyin \u00d6zdemir ve torunu Asya\u2019yla uzaktan ger\u00e7ekle\u015ftirdi\u011fi, temass\u0131z bayram ziyaretinden hemen sonra ba\u011fland\u0131k.\nBayramlar benim i\u00e7in, ta \u00e7ocuklu\u011fumdan kalma gibi, har\u00e7l\u0131k al\u0131nan, g\u00fczel giyinilen ve bol bol \u015feker \u00e7ikolata yenen g\u00fcnler.\nKi ben memur \u00e7ocu\u011fuyum, g\u0131d\u0131m g\u0131d\u0131m her \u015fey.\nSonra kom\u015fular\u0131 gezersin, \u00f6nce Huriye Han\u0131mlara, oradan Hamit Beylere, har\u00e7l\u0131k toplamaya.\nSarmalar, zeytinya\u011fl\u0131lar, b\u00f6rekler\u2026 \u00c7ok et yenmezdi, ya et pahal\u0131yd\u0131 ya da bonfile moda de\u011fildi herhalde.\nAma hayat\u0131mda yedi\u011fim en g\u00fczel yemekleri ben \u00e7ocuklu\u011fumdan ba\u015flayarak hep ramazanlarda yemi\u015fimdir.\nBir de mutlaka mahalledeki f\u0131r\u0131na tepsi i\u00e7inde baklava ya da kaday\u0131f g\u00f6nderilip pi\u015firtilirdi.\nO tatl\u0131lar kom\u015fulara da da\u011f\u0131t\u0131l\u0131rd\u0131.\nBir de bayram yemeklerinde mutlaka misafirlik olurdu.\nTam bir \u015fenlik yani, onun i\u00e7in \u00e7ok severim bayram\u0131.\nBir de ben bayramda iyi para toplard\u0131m.\nOnun da s\u0131rr\u0131 \u015fu: Onlar bize toplamda ka\u00e7 lira verdiyse, onlar\u0131n \u00e7ocuklar\u0131 bize geldi\u011finde altta kalmayal\u0131m.\n- Asl\u0131nda t\u00fcm bu bayram rit\u00fcellerini m\u00fcmk\u00fcn k\u0131lan hep sosyal ili\u015fkiler...Zaten o rit\u00fceller sosyal ili\u015fkilerle o kadar i\u00e7 i\u00e7e ki.\nVe \u015funu s\u00f6yleyeyim, ben asl\u0131nda kendimi \u00e7ok radikal bulmama ra\u011fmen baz\u0131 geleneklerin, ramazan ya da \u015feker bayram\u0131 gibi, hakikaten s\u00fcrd\u00fcr\u00fclmesini istiyorum.\nBa\u015fka bir ho\u015fluk getiriyor bence insanlara, t\u0131pk\u0131 bu pandemi zaman\u0131ndaki dayan\u0131\u015fma gibi.\n\u0130nsanlar daha g\u00fclery\u00fczl\u00fc, insanc\u0131l oluyor ya da bana \u00f6yle geliyor, fark etmez, o da yeterli.\nBence bayramlar da zaten bu y\u00fczden var.\n- \u00c7ocuklu\u011funuzdaki o bayram sevincini bug\u00fcn ne kadar muhafaza ediyorsunuzdur?\nT\u00fcrk\u00e7ede g\u00fczel bir laf\u0131m\u0131z var, hani \u00e7ok mutlu olunca bayram \u00e7ocu\u011fu gibi sevindin denir.\nBayram\u0131n yan\u0131nda biraz \u00e7ocukluk da gerekiyor.\nBunu anlarsan, senden sonraki \u00e7ocuklarla da bunu ya\u015famaya devam edebilirsin.\n- Peki baba olduktan sonra bayramlar nas\u0131l bir anlam kazand\u0131?\nMesela iki bayramda ayn\u0131 ayakkab\u0131y\u0131 giydim dedim ya, kendi \u00e7ocu\u011fuma hi\u00e7bir zaman iki bayram ayn\u0131 ayakkab\u0131y\u0131 giydirmedim.\nYa da ne bileyim, \u00e7ocuklu\u011fumda hi\u00e7 bayram tatili yapmad\u0131m diye bayramlarda o\u011flumu hep bir yerlere g\u00f6t\u00fcrmeye \u00e7al\u0131\u015ft\u0131m.\nAnne babalar kendi beceremedikleri \u015feyleri \u00e7ocuklar\u0131na yapt\u0131r\u0131yorlar, ben de \u00e7ok farkl\u0131 olamad\u0131m maalesef.\n\u0130stedi\u011fin kadar modern ol, anne babal\u0131k \u00e7ok standart bir \u015fey.\nNe oldu yani yapamad\u0131n da eksik bir \u015fey mi kald\u0131 sende?\nDede olunca da anne babayla rekabet ba\u015fl\u0131yor bu sefer.\nGer\u00e7i bir de \u015fu var, bizim \u00e7ocuklu\u011fumuzda annemler, di\u011fer b\u00fcy\u00fcklerimizin de bize hediye almas\u0131na m\u00fcsaade ederdi.\nBen \u015fimdi Asya\u2019ya bir \u015fey alam\u0131yorum ki, bu son model anne babalar her \u015feyi kendileri al\u0131yor.\nBana bir \u015fey b\u0131rakm\u0131yorlar.\nBir de bu yeni ku\u015fak, bize g\u00fcvenmiyor, \u00e7ocu\u011fu d\u00fc\u015f\u00fcr\u00fcr\u00fcz m\u00fc\u015f\u00fcr\u00fcr\u00fcz yollarda diye.\n- Bu y\u0131lki bayram ziyaretine erken geldiler de\u011fil mi?\nSonra yine ayn\u0131 \u015fey oldu.\nBen diyeyim 4 dk sen de 5 dk, sonra babas\u0131n\u0131n elini tuttu ve gittiler.\nYa g\u00f6r\u00fcnt\u00fcl\u00fc konu\u015fuyoruz ya da b\u00f6yle pencerenin alt\u0131na geliyorlar, kar\u015f\u0131l\u0131kl\u0131 el salla\u015f\u0131yoruz.\nG\u00f6r\u00fcnt\u00fcl\u00fc konu\u015fmak da hi\u00e7 bana g\u00f6re de\u011fil.\nDokunamasam da kar\u015f\u0131mda dursun, ayaklar\u0131n\u0131n bast\u0131\u011f\u0131n\u0131 g\u00f6reyim, sa\u00e7\u0131yla oynad\u0131\u011f\u0131n\u0131 g\u00f6reyim.\nBug\u00fcn g\u00f6rd\u00fcm ya, hakikaten en az bir ayl\u0131k enerji depolad\u0131m.\n- Geriye d\u00f6n\u00fcp bak\u0131nca bayramlardan \u00f6\u011frendim dedi\u011finiz bir \u015fey var m\u0131d\u0131r?\nDaha g\u00fczel bir \u015fey olabilir mi?\nO f\u0131rsat\u0131 tan\u0131r, kendini affettir ya da sen affet ve yeniden ba\u015fla.\nBen de bu f\u0131rsat\u0131 \u00e7ok de\u011ferlendirmi\u015fimdir, k\u00fcs oldu\u011fum bir s\u00fcr\u00fc arkada\u015f\u0131m\u0131n evine bayramda pat diye gitmi\u015fimdir.\n\u2018\u2018\u00d6nce k\u0131rtasiyeye, sonra pastaneye giderdik\u2019\u2019- Pandemi olmasa Asya\u2019yla bayramda ne yapard\u0131n\u0131z?\nElinden tutard\u0131m, \u00f6nce k\u0131rtasiyeye, sonra yandaki bakkala, sonra da Savoy Pastanesi\u2019ne giderdik, \u201cNe istiyorsan al Asyac\u0131m\u201d derdim.\nTek dile\u011fim, bizim \u00e7ektiklerimizi bu \u00e7ocuklar \u00e7ekmesin, en ba\u015fta bu lanet vir\u00fcs olmak \u00fczere art\u0131k bir felaketle kar\u015f\u0131la\u015fmas\u0131nlar.\n\u201cBir saatte bisiklete binmeyi \u00f6\u011frendim\u201d- \u00c7ocuklu\u011funuzda sizi en \u00e7ok sevindiren bayram g\u00fcn\u00fc hangisiydi?\nBayramdan bir g\u00fcn \u00f6nce babam geldi, \u201cSana bir \u015fey ald\u0131m, kap\u0131n\u0131n \u00f6n\u00fcnde\u201d dedi.\nAy eski bayramlar \u00e7ok g\u00fczeldi de \u015fimdi k\u00f6t\u00fc oldu demek de\u011fil bu.",
    "article_html": "",
    "meta_description": "Gazeteci Tu\u011frul Ery\u0131lmaz\u2019la, \u00e7ocuk Tu\u011frul\u2019dan dede Tu\u011frul\u2019a bayram an\u0131lar\u0131n\u0131 konu\u015ftuk.",
    "meta_lang": "tr"
}