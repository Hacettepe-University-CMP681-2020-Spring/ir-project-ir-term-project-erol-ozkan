{
    "article_id": "0c84f7d85e9b457016a50d29332b4e92.1590266005.0871637",
    "title": "Fatiha Suresi Okunu\u015fu Ve Anlam\u0131: T\u00fcrk\u00e7e Tefsiri, Arap\u00e7a Yaz\u0131l\u0131\u015f\u0131, Fazileti, Diyanet Meali",
    "authors": [],
    "canonical_link": "https://www.milliyet.com.tr/ramazan/sureler/fatiha-suresi-okunusu-ve-anlami-turkce-tefsiri-arapca-yazilisi-fazileti-diyanet-meali-6187477",
    "url": "http://milliyet.com.tr/ramazan/sureler/fatiha-suresi-okunusu-ve-anlami-turkce-tefsiri-arapca-yazilisi-fazileti-diyanet-meali-6187477",
    "top_img": "https://i2.milimaj.com/i/milliyet/75/0x0/5e941b9955428409782b3cea.jpg",
    "meta_img": "https://i2.milimaj.com/i/milliyet/75/0x0/5e941b9955428409782b3cea.jpg",
    "movies": [
        "https://www.youtube.com/embed/lXt15BRmxjQ?enablejsapi=1&enablejsapi=1"
    ],
    "text": "Allah taraf\u0131ndan M\u00fcsl\u00fcmanlara farz k\u0131l\u0131nm\u0131\u015f olan 5 vakit namazda her rekatta Fatiha s\u00fcresi okunmaktad\u0131r. Bu s\u00fcre de Allah\u2019\u0131n varl\u0131\u011f\u0131na ve birli\u011fine, Allah\u2019tan ba\u015fka bir yarat\u0131c\u0131n\u0131n olmad\u0131\u011f\u0131na, yaln\u0131z Allah\u2019a kulluk edilece\u011fine ve ancak ondan yard\u0131m istenece\u011fine, tek hakimin de Allah oldu\u011funa de\u011finilmi\u015ftir.\n\nFatiha s\u00fcresinin anlam\u0131, T\u00fcrk\u00e7e ve Arap\u00e7a okunu\u015fu merak edilmektedir. Fatiha s\u00fcresi, Kuran-\u0131 Kerim\u2019de 1.s\u0131rada ve 1.c\u00fczdedir. Fatiha s\u00fcresinin, nuz\u00fcl s\u0131ras\u0131 ise 5\u2019dir.Bakara s\u00fcresinden \u00f6nce gelen Fatiha s\u00fcresi Mekke\u2019 de nazil olmu\u015ftur. Ayetleri tam olarak indirilmi\u015f bir s\u00fcredir. Fatiha, fethetmek, a\u00e7mak, ba\u015flamak ve ilk anlamlar\u0131na gelmektedir. Fatiha s\u00fcresi ayetlerinde insanlar\u0131n yarat\u0131l\u0131\u015f amac\u0131 ve Allah\u2019\u0131n birli\u011fine yer verilmi\u015ftir. Namaz s\u00fcreleri aras\u0131nda da yer alm\u0131\u015ft\u0131r.\n\n\n\nFatiha Suresi T\u00fcrk\u00e7e Okunu\u015fu\n\n1- Bismillahirrahm\u00e2nirrah\u00eem.\n\n2- Elhamd\u00fc lill\u00e2hi rabbil'alemin\n\n3- Errahm\u00e2nir'rahim\n\n4- M\u00e2liki yevmiddin\n\n5- \u0130yy\u00e2ke na'bud\u00fc ve iyy\u00e2ke neste'\u00een\n\n6- \u0130hdiness\u0131r\u00e2tel m\u00fcstak\u00eem\n\n7- S\u0131r\u00e2tellezine en'amte aleyhim \u011fayrilma\u011fd\u00fbbi aleyhim ve ledd\u00e2ll\u00een\n\n\n\nFatiha Suresi Dinle\n\nFatiha Suresi T\u00fcrk\u00e7e Anlam\u0131 (Diyanet Meali)\n\n1- Rahm\u00e2n ve rah\u00eem olan Allah\u2019\u0131n ad\u0131yla.\n\n2- Hamd (\u00f6vme ve \u00f6v\u00fclme), \u00e2lemlerin Rabbi Allah\u2019a mahsustur.\n\n3- O, rahm\u00e2nd\u0131r ve rah\u00eemdir.\n\n4- Ceza g\u00fcn\u00fcn\u00fcn m\u00e2likidir.\n\n5- (Rabbimiz!) Ancak sana kulluk ederiz ve yaln\u0131z senden medet umar\u0131z.\n\n6- Bize do\u011fru yolu g\u00f6ster.\n\n7- Kendilerine l\u00fctuf ve ikramda bulundu\u011fun kimselerin yolunu; gazaba u\u011fram\u0131\u015flar\u0131n ve sapm\u0131\u015flar\u0131n yolunu de\u011fil! \u00c2min.\n\n\n\nFatiha Suresi Arap\u00e7a Okunu\u015fu\n\n\n\n\n\n\n\nFatiha Suresi Fazileti\n\n\n\nGerek yaln\u0131zca \u201celhamd\u00fclill\u00e2h\u201d vb. \u015feklinde ifade edilen hamdin ve gerekse b\u00fct\u00fcn\u00fcyle F\u00e2tiha s\u00fbresinin de\u011feri ve m\u00fcminin din\u00ee hayat\u0131ndaki yeri hakk\u0131nda bir\u00e7ok sahih hadis bulunmaktad\u0131r: \u201cZikrin en \u00fcst\u00fcn\u00fc \u2018l\u00e2 il\u00e2he illallah\u2019, duan\u0131n en y\u00fccesi \u2018elhamd\u00fclill\u00e2h\u2019t\u0131r\u201d (Tirm\u00eez\u00ee, \u201cDu\u00e2\u201d, 9).\n\n\u201cAllah\u2019a hamd ile ba\u015flamayan her \u00f6nemli i\u015fin sonu g\u00fcd\u00fckt\u00fcr\u201d (\u0130bn M\u00e2ce, \u201cNik\u00e2h\u201d, 19).\n\nAllah\u2019\u0131n resul\u00fc, Eb\u00fb Sa\u00eed b. Muall\u00e2 isimli sah\u00e2b\u00eeye, Kur\u2019\u00e2n-\u0131 Ker\u00eem\u2019deki en b\u00fcy\u00fck s\u00fbreyi mescidden \u00e7\u0131kmadan bildirece\u011fini ifade buyurmu\u015f, sonra da bunun F\u00e2tiha oldu\u011funu a\u00e7\u0131klam\u0131\u015ft\u0131r (Buh\u00e2r\u00ee, \u201cFez\u00e2\u2019il\u00fc\u2019l-Kur\u2019\u00e2n\u201d, 9).\n\nYine bir\u00e7ok sahih hadiste F\u00e2tiha s\u00fbresinin \u015fifa \u00f6zelli\u011fi ile ilgili a\u00e7\u0131klamalar yap\u0131lm\u0131\u015ft\u0131r (mesel\u00e2 bk. Buh\u00e2r\u00ee, \u201cFez\u00e2\u2019il\u00fc\u2019l-Kur\u2019\u00e2n\u201d, 9).\n\n\n\nFatiha Suresi Tefsiri\n\n\n\n\u201cE\u00fbz\u00fc\u201d veya \u201cisti\u00e2ze\u201d diye bilinen bu c\u00fcmle, bu \u015fekliyle bir \u00e2yet olmad\u0131\u011f\u0131 i\u00e7in mushafa yaz\u0131lmam\u0131\u015ft\u0131r. \u201cKur\u2019an okuyaca\u011f\u0131n vakit o kovulmu\u015f \u015feytandan Allah\u2019a s\u0131\u011f\u0131n\u201d (Nahl 16/98) \u015feklinde buyuruldu\u011fu i\u00e7in Kur\u2019an okumaya ba\u015flayanlar, besmeleden \u00f6nce \u201ce\u00fbz\u00fc...\u201d ifadesini okumak suretiyle bu emri yerine getirmektedirler. As\u0131l ad\u0131 \u0130bl\u00ees olan \u015feytan, Allah\u2019\u0131n \u201c\u00c2dem\u2019e secde et!\u201d emrine uymad\u0131\u011f\u0131, kendisinin daha \u00fcst\u00fcn oldu\u011funu ileri s\u00fcrerek emre kar\u015f\u0131 geldi\u011fi i\u00e7in meleklerin vatan\u0131ndan (melek\u00fbt \u00e2lemi) kovulup s\u00fcrg\u00fcn edilmi\u015f; o da imtihan d\u00fcnyas\u0131nda Allah\u2019\u0131n kullar\u0131n\u0131, O\u2019nun yolundan ve r\u0131z\u00e2s\u0131ndan ay\u0131rmak i\u00e7in u\u011fra\u015fmay\u0131 kendine vazife edinmi\u015ftir (A\u2018r\u00e2f 7/11-17).\n\n\u015eeytan, kendine uyan di\u011fer cinleri ve insanlar\u0131 da kullanarak vazifesini yapmaya \u00e7al\u0131\u015fmaktad\u0131r (En\u2018\u00e2m 6/112). Ancak Allah\u2019a iman eden, O\u2019na dayanan ve g\u00fcvenen m\u00fcminlere \u015feytan\u0131n zarar veremeyece\u011fi ve onlara h\u00fckm\u00fcn\u00fcn ge\u00e7meyece\u011fi ilgili \u00e2yetlerde a\u00e7\u0131klanm\u0131\u015ft\u0131r (Nahl 16/98-100).\n\nYukar\u0131da me\u00e2li zikredilen \u00e2yet (16/98) sebebiyle Kur\u2019an okumaya ba\u015flayanlar \u201ce\u00fbz\u00fc\u201d \u00e7ekerler. Ancak bunun h\u00fckm\u00fc konusunda farkl\u0131 g\u00f6r\u00fc\u015f ve yorumlar vard\u0131r. Baz\u0131 m\u00fcctehidlere g\u00f6re emir kipi kullan\u0131ld\u0131\u011f\u0131 i\u00e7in e\u00fbz\u00fc \u00e7ekmek farzd\u0131r. M\u00fcctehidlerin \u00e7o\u011funlu\u011funa g\u00f6re ise bu bir tavsiye emridir, e\u00fbz\u00fc \u00e7ekmek farz de\u011fil menduptur, te\u015fvik edilmi\u015ftir ve g\u00fczel bulunmu\u015f bir davran\u0131\u015ft\u0131r.\n\n\u015eeytan\u0131n insandan en uzakta olmas\u0131 gereken zaman olan Kur\u2019an okuma halinde bile \u2013okumaya ba\u015flarken\u2013 e\u00fbz\u00fc \u00e7ekmek tavsiye edildi\u011fine g\u00f6re di\u011fer i\u015flere ba\u015flarken bunu yapman\u0131n daha da gerekli olaca\u011f\u0131 anla\u015f\u0131lmaktad\u0131r. K\u00f6t\u00fcl\u00fc\u011fe kar\u015f\u0131 bile iyilik yaparak insanlardan gelecek bel\u00e2y\u0131 defetmek, e\u00fbz\u00fc \u00e7ekerek de \u015feytandan gelecek olan vesvese ve k\u0131\u015fk\u0131rtmay\u0131 kendilerinden uzakla\u015ft\u0131rmak Kur\u2019an\u2019\u0131n, m\u00fcminlere tavsiyeleri aras\u0131nda yer alm\u0131\u015ft\u0131r (bk. M\u00fc\u2019min\u00fbn 23/96-98).\n\nE\u00fbz\u00fc, bir yandan b\u00f6yle madd\u00ee ve m\u00e2nev\u00ee \u015ferleri, k\u00f6t\u00fcl\u00fckleri defetmeye il\u00e2\u00e7 olurken di\u011fer yandan kulun imtihan \u015fuurunu tazelemekte, insan\u0131n ulv\u00ee y\u00f6n\u00fc ile s\u00fcfl\u00ee y\u00f6n\u00fc aras\u0131nda \u00f6m\u00fcr boyu s\u00fcr\u00fcp giden ve onu geli\u015ftirmeyi, olgunla\u015ft\u0131rmay\u0131 sa\u011flayan m\u00fccadelede uyan\u0131k ve tedbirli olmay\u0131 telkin etmektedir. 1. S\u00fbrelerin ba\u015f\u0131nda bulunan besmele c\u00fcmlelerinin, Kur\u2019\u00e2n-\u0131 Ker\u00eem\u2019in mushaflarda ilk defa toplanmas\u0131ndan itibaren yaz\u0131lageldi\u011fi, ayn\u0131 d\u00f6nemde Kur\u2019an\u2019a dahil olmayan hi\u00e7bir \u015feyin mushafa yaz\u0131lmad\u0131\u011f\u0131 dikkate al\u0131n\u0131rsa \u2013aksine g\u00f6r\u00fc\u015fler bulunmas\u0131na ra\u011fmen\u2013 her s\u00fbrenin ba\u015f\u0131ndaki besmeleyi, s\u00fbrenin \u00e2yet say\u0131lar\u0131na dahil olmayan ayr\u0131 bir \u00e2yet olarak kabul etmek gerekmektedir. Hanef\u00ee f\u0131k\u0131h\u00e7\u0131lar\u0131n\u0131n g\u00f6r\u00fc\u015fleri de b\u00f6yledir (Cess\u00e2s, Ahk\u00e2m\u00fc\u2019l-Kur\u2019\u00e2n, I, 12).\n\n\u0130mam \u015e\u00e2fi\u00ee F\u00e2tiha s\u00fbresinin ba\u015f\u0131ndaki besmeleyi bu s\u00fbreden bir \u00e2yet olarak kabul etmi\u015ftir. Di\u011fer s\u00fbrelerin ba\u015flar\u0131ndaki besmeleler konusunda kendisinden iki farkl\u0131 g\u00f6r\u00fc\u015f nakledilmi\u015f, her s\u00fbreye dahil bir \u00e2yet say\u0131lmas\u0131 g\u00f6r\u00fc\u015f\u00fc \u2013ona ait olmas\u0131 y\u00f6n\u00fcnden\u2013 daha sahih bir rivayet olarak kaydedilmi\u015ftir. Eb\u00fb Han\u00eefe\u2019ye g\u00f6re besmeleler s\u00fbrelerin ba\u015f\u0131nda ayr\u0131 \u00e2yetler oldu\u011fu i\u00e7in namazda yaln\u0131zca F\u00e2tiha\u2019dan \u00f6nce sessiz olarak okunur, F\u00e2tiha\u2019y\u0131 takip eden ve zamm-\u0131 s\u00fbre denilen s\u00fbre ve \u00e2yetlerden \u00f6nce ise besmele okunmaz.\n\nBesmele dilimize genellikle \u201cRahm\u00e2n ve rah\u00eem olan Allah\u2019\u0131n ad\u0131yla\u201d \u015feklinde \u00e7evrilmektedir. Bu c\u00fcmlede zikredilmeyen fakat her besmele okuyan\u0131n ba\u015flayaca\u011f\u0131 i\u015fe g\u00f6re niyetinde bulunan \u201c... okuyorum, ba\u015fl\u0131yorum, yap\u0131yorum, yiyorum\u201d gibi bir y\u00fcklem vard\u0131r. \u201cAllah\u2019\u0131n ad\u0131yla yemek, okumak\u201d ifadesinden T\u00fcrk\u00e7e\u2019de \u201cyenen ve okunan\u0131n Allah\u2019\u0131n ad\u0131yla birlikte yenildi\u011fi veya okundu\u011fu\u201d anla\u015f\u0131l\u0131r. Bu m\u00e2na kastedilmedi\u011fine g\u00f6re maksad\u0131 do\u011fru anlatabilmek i\u00e7in besmeleyi \u201cRahm\u00e2n ve rah\u00eem olan Allah ad\u0131na, ... ad\u0131n\u0131 anarak, ... Allah\u2019tan yard\u0131m dileyerek ...\u201d \u015fekillerinde \u00e7evirmek de uygun olur.\n\nKul herhangi bir davran\u0131\u015fta bulunurken, \u00f6nemli bir i\u015fe te\u015febb\u00fcs ederken \u00f6nce e\u00fbz\u00fc \u00e7ekerek muhtemel olumsuz etkileri defetmekte sonra da besmeleyi okuyarak \u201ckendinin tek ba\u015f\u0131na yeterli olmad\u0131\u011f\u0131n\u0131, ba\u015far\u0131 ve g\u00fcc\u00fcn ancak Allah\u2019tan gelebilece\u011fini, Allah\u2019\u0131n yery\u00fcz\u00fcnde halife k\u0131ld\u0131\u011f\u0131 bir varl\u0131k olarak O\u2019nun m\u00fclk\u00fcnde, O\u2019nun ad\u0131na tasarrufta bulundu\u011funu, as\u0131l m\u00e2lik ve h\u00e2kim olan Allah\u2019\u0131n koydu\u011fu s\u0131n\u0131rlar\u0131 a\u015farsa emanete h\u0131yanet etmi\u015f olaca\u011f\u0131n\u0131...\u201d pe\u015finen kabul etmekte ve bundan g\u00fc\u00e7 almaktad\u0131r. Burada tevhid c\u00fcmlesinin m\u00e2nas\u0131 da \u00fcst\u00fc kapal\u0131 olarak mevcuttur. Zira nas\u0131l ki tevhid c\u00fcmlesinde \u201cl\u00e2 il\u00e2he\u201d denilerek \u00f6nce b\u00fct\u00fcn sahte tanr\u0131lar zihinlerden siliniyor, sonra da \u201cillallah\u201d ifadesiyle hakiki, tek, e\u015fi ve benzeri bulunmayan Tanr\u0131 (Allah) kalbe ve zihne yerle\u015ftiriliyorsa, e\u00fbz\u00fc besmele \u00e7ekildi\u011finde de \u00f6nce kulluk ili\u015fkisine engel olan kirli \u00e7evre temizleniyor, sonra da bu ili\u015fkinin en uygun anahtar\u0131 kullan\u0131lm\u0131\u015f, do\u011fru kap\u0131lar a\u00e7\u0131lm\u0131\u015f, sa\u011fl\u0131kl\u0131 ba\u011f kurulmu\u015f oluyor.\n\nAllah yerine \u201ctanr\u0131\u201d, rahm\u00e2n yerine \u201cesirgeyen\u201d, rah\u00eem yerine de \u201cba\u011f\u0131\u015flayan\u201d kelimelerinin kullan\u0131lmas\u0131 bu isimlerin anlamlar\u0131n\u0131 tam olarak kar\u015f\u0131lamaz. \u00c7\u00fcnk\u00fc Allah ismi, bu isme hakk\u0131yla l\u00e2y\u0131k olan \u201ctek, e\u015fsiz, benzersiz, b\u00fct\u00fcn kemal s\u0131fatlar\u0131na sahip ve eksikliklerden uzak, varl\u0131\u011f\u0131 zaruri (olmazsa olmaz), yoklu\u011fu d\u00fc\u015f\u00fcn\u00fclemez\u201d olan y\u00fcce z\u00e2ta mahsustur, bu s\u0131fatlar\u0131 ta\u015f\u0131mayan hi\u00e7bir varl\u0131\u011fa Allah denemez. Halbuki insanlar\u0131n uydurduklar\u0131, kendilerine g\u00f6re baz\u0131 nitelikler y\u00fckledikleri m\u00e2budlara tanr\u0131 denebilir. Ba\u015fka bir deyi\u015fle tanr\u0131 kelimesi Allah i\u00e7in de kullan\u0131labilir, halbuki Allah ismi O\u2019ndan ba\u015fka hi\u00e7bir varl\u0131k i\u00e7in kullan\u0131lamaz ve Arap dilinde de kullan\u0131lmam\u0131\u015ft\u0131r.\n\nKur\u2019an dilinde rahm\u00e2n s\u0131fat-ismi de Allah\u2019a mahsustur, ba\u015fka hi\u00e7bir varl\u0131k i\u00e7in kullan\u0131lmam\u0131\u015ft\u0131r. Rahm\u00e2n \u201cen uzak ge\u00e7mi\u015fe do\u011fru b\u00fct\u00fcn yarat\u0131lm\u0131\u015flara sonsuz ve s\u0131n\u0131rs\u0131z lutuf, ihsan, rahmet bah\u015feden\u201d demektir. Rahm\u00e2n, rahmetiyle muamele ederken buna mazhar olan varl\u0131\u011f\u0131n hak etmesine, l\u00e2y\u0131k olmas\u0131na bakmaz, bu s\u0131fat\u0131n tecellisi ya\u011fmur gibi her \u015feyin \u00fczerine ya\u011far, g\u00fcne\u015f gibi her \u015feyi \u0131s\u0131t\u0131r ve ayd\u0131nlat\u0131r. Rah\u00eem \u201c\u00e7ok merhametli, rahmeti bol\u201d demek olup bu s\u0131fatla kullar da nitelenebilir. Allah\u2019\u0131n rah\u00eem s\u0131fat-ismi O\u2019nun, daha ziyade kullar\u0131n\u0131n gelecekte elde etmek \u00fczere hak ettikleri, l\u00e2y\u0131k olduklar\u0131 s\u0131n\u0131rs\u0131z rahmetini, lutuf ve merhametini ifade etmektedir. \u201cEsirgemek\u201d ve \u201cba\u011f\u0131\u015flamak\u201d bu sonsuz, engin ve etkisi \u00e7e\u015fitli rahmetin ancak bir par\u00e7as\u0131, etkilerinin yaln\u0131zca bir \u00e7e\u015fididir.\n\nFatiha Suresi Konusu\n\n\n\nBu s\u00fbre il\u00e2h\u00ee kitab\u0131n b\u00fct\u00fcn ama\u00e7lar\u0131n\u0131; getirdi\u011fi m\u00e2na, bilgi ve h\u00fck\u00fcmleri \u00f6zet halinde ihtiva etmektedir. Kur\u2019\u00e2n-\u0131 Ker\u00eem\u2019in g\u00f6nderili\u015f amac\u0131 insanlar\u0131n d\u00fcnya hayat\u0131n\u0131 d\u00fczene koymak ve iyi (il\u00e2h\u00ee irade, r\u0131z\u00e2 ve d\u00fczene uygun) bir d\u00fcnya hayat\u0131ndan sonra ebed\u00ee saadeti sa\u011flamakt\u0131r. Bu amaca ula\u015fabilmek i\u00e7in: 1. Emir ve yasaklara ihtiya\u00e7 vard\u0131r. 2. Bu emir ve yasaklar\u0131n hayata ge\u00e7mesi, bunlar\u0131n kayna\u011f\u0131n\u0131n \u201cyarat\u0131c\u0131, varl\u0131\u011f\u0131 zaruri, kemal s\u0131fatlar\u0131na sahip, her \u00e7e\u015fit eksiklik ve kusurdan uzak bulunan Allah\u201d oldu\u011funun bilinmesine ba\u011fl\u0131d\u0131r. 3. Bu iman\u0131, bu bilgi ve \u015fuuru desteklemek \u00fczere de m\u00fck\u00e2fat ve ceza vaadi gerekir. S\u00fbrenin ba\u015f\u0131ndan \u201cyevmi\u2019d-d\u00een\u201de kadar birincisi, \u201cm\u00fcstak\u00eem\u201de kadar ikincisi ve buradan sonuna kadar da m\u00fck\u00e2fat ve ceza vaadi ile \u2013konular\u0131 desteklemek, canl\u0131 bir \u015fekilde tasvir etmek ve ge\u00e7mi\u015ften ibret al\u0131nmas\u0131n\u0131 sa\u011flamak \u00fczere verilen\u2013 Kur\u2019an k\u0131ssalar\u0131n\u0131n \u00f6z\u00fc veciz bir \u015fekilde ifade edilmi\u015ftir. Kur\u2019\u00e2n-\u0131 Ker\u00eem\u2019in bilgi, ir\u015fad ve t\u00e2limatla ilgili b\u00fct\u00fcn muhtevas\u0131 \u201cbilinmesi ve inan\u0131lmas\u0131 gerekenler\u201d ve \u201cyap\u0131lmas\u0131 gerekenler\u201d diye ikiye ayr\u0131labilir. Birincisinde Allah, peygamberlik, gayb \u00e2lemi hakk\u0131nda bilgiler, \u00f6\u011f\u00fctler, misaller, hikmetler ve k\u0131ssalar vard\u0131r. \u0130kincisinde ise ibadetler, hayat d\u00fczeni gibi amel\u00ee, ahl\u00e2k\u00ee h\u00fck\u00fcmler ve \u00f6\u011fretiler vard\u0131r. F\u00e2tiha s\u00fbresi b\u00fct\u00fcn bunlar\u0131 ya s\u00f6z\u00fc veya \u00f6z\u00fcyle ihtiva etmektedir ya da bu konularda akl\u0131n \u00f6n\u00fcn\u00fc a\u00e7arak ona \u0131\u015f\u0131k tutmaktad\u0131r.\n\n\u201cHamd Allah\u2019a mahsustur\u201d c\u00fcmlesi Allah Te\u00e2l\u00e2\u2019n\u0131n kendisini hamde(\u00f6vg\u00fc, y\u00fcceltme) l\u00e2y\u0131k k\u0131lan b\u00fct\u00fcn yetkinlik s\u0131fatlar\u0131n\u0131; \u201c\u00e2lemlerin rabbi\u201d ifadesi di\u011fer yaratma ve fiil s\u0131fatlar\u0131n\u0131; \u201crahm\u00e2n ve rah\u00eem\u201d isimleri Allah\u2019\u0131n insanlara rahmet ve merhametinden kaynaklanan din kurallar\u0131n\u0131; \u201cceza ve hesap g\u00fcn\u00fcn\u00fcn sahibi\u201d nitelemesi k\u0131yamet hallerini ve \u00e2hiret \u00e2lemini; \u201cYaln\u0131z sana kulluk ederiz\u201d k\u0131sm\u0131 iman, ibadet ve sosyal d\u00fczeni; \u201cYaln\u0131z senden yard\u0131m dileriz\u201d c\u00fcmlesi amellerde ihl\u00e2s\u0131 (ibadetlerin yaln\u0131zca Allah r\u0131z\u00e2s\u0131 i\u00e7in yap\u0131lmas\u0131n\u0131) ve tevhidi (O\u2019ndan ba\u015fkas\u0131na kul olarak boyun e\u011filmemesini, Tanr\u0131\u2019ya mahsus s\u0131fat ve etkilerin O\u2019ndan ba\u015fkas\u0131na tan\u0131nmamas\u0131n\u0131) ifade etmektedir. \u201cBizi do\u011fru yola ilet\u201d c\u00fcmlesi ibadet, nizam, d\u00fc\u015f\u00fcnce ve ahl\u00e2k \u00e7er\u00e7evesini, \u201cnimete erdirdiklerinin yoluna...\u201d k\u0131sm\u0131 gelip ge\u00e7mi\u015f \u00f6rnek nesilleri, millet ve topluluklar\u0131; \u201cgazaba u\u011fram\u0131\u015flar\u0131n ve sapm\u0131\u015flar\u0131n yoluna de\u011fil\u201d b\u00f6l\u00fcm\u00fc ise k\u00f6t\u00fc \u00f6rnek te\u015fkil eden ve hallerinden ibret al\u0131nmas\u0131 gereken ge\u00e7mi\u015f topluluklar\u0131 i\u00e7ine almaktad\u0131r.\n\nDenebilir ki besmelenin ba\u015f\u0131ndaki \u201cbi\u201d edat\u0131ndan ba\u015flayarak besmeleye, sonra F\u00e2tiha\u2019ya ve devam\u0131nda b\u00fct\u00fcn Kur\u2019an\u2019a do\u011fru il\u00e2h\u00ee s\u0131rlar perde perde a\u00e7\u0131lmakta; yo\u011funla\u015ft\u0131r\u0131lm\u0131\u015f dar hacimden, yo\u011funlu\u011fu gittik\u00e7e hafifleyen geni\u015f hacimlere do\u011fru yans\u0131yan il\u00e2h\u00ee ir\u015fad\u0131n \u0131\u015f\u0131\u011f\u0131 \u00e2lemlere yay\u0131lmaktad\u0131r. \u201cBi\u201d edat\u0131ndaki \u201cmus\u00e2habe\u201d (beraberlik) ve \u201c isti\u00e2ne\u201d (yard\u0131m dileme) m\u00e2nalar\u0131, kul ile Allah ili\u015fkisinin ve dolay\u0131s\u0131yla dinin amac\u0131n\u0131n b\u00fct\u00fcn\u00fcn\u00fc ihtiva etmektedir. Besmelenin geri kalan k\u0131sm\u0131 ile F\u00e2tiha, bu ili\u015fkiyi daha da a\u00e7arak devam etmekte, di\u011fer s\u00fbre ve \u00e2yetler de bunlar\u0131, aralar\u0131nda bir b\u00fct\u00fcnl\u00fck olu\u015fturarak her kabiliyet ve zihin seviyesine uygun \u00fcsl\u00fbplar i\u00e7inde a\u00e7\u0131kl\u0131\u011fa kavu\u015fturmaktad\u0131r.",
    "keywords": [
        "olan",
        "t\u00fcrk\u00e7e",
        "okunu\u015fu",
        "bu",
        "allah\u0131n",
        "tefsiri",
        "i\u00e7in",
        "ve",
        "bir",
        "allah",
        "diyanet",
        "da",
        "fazileti",
        "olarak",
        "fatiha",
        "rahm\u00e2n",
        "suresi",
        "yaz\u0131l\u0131\u015f\u0131",
        "meali"
    ],
    "meta_keywords": [
        ""
    ],
    "publish_date": null,
    "summary": "Allah taraf\u0131ndan M\u00fcsl\u00fcmanlara farz k\u0131l\u0131nm\u0131\u015f olan 5 vakit namazda her rekatta Fatiha s\u00fcresi okunmaktad\u0131r.\nBu s\u00fcre de Allah\u2019\u0131n varl\u0131\u011f\u0131na ve birli\u011fine, Allah\u2019tan ba\u015fka bir yarat\u0131c\u0131n\u0131n olmad\u0131\u011f\u0131na, yaln\u0131z Allah\u2019a kulluk edilece\u011fine ve ancak ondan yard\u0131m istenece\u011fine, tek hakimin de Allah oldu\u011funa de\u011finilmi\u015ftir.\nFatiha s\u00fcresinin anlam\u0131, T\u00fcrk\u00e7e ve Arap\u00e7a okunu\u015fu merak edilmektedir.\nFatiha s\u00fcresi, Kuran-\u0131 Kerim\u2019de 1.s\u0131rada ve 1.c\u00fczdedir.\nFatiha s\u00fcresinin, nuz\u00fcl s\u0131ras\u0131 ise 5\u2019dir.Bakara s\u00fcresinden \u00f6nce gelen Fatiha s\u00fcresi Mekke\u2019 de nazil olmu\u015ftur.\nAyetleri tam olarak indirilmi\u015f bir s\u00fcredir.\nFatiha, fethetmek, a\u00e7mak, ba\u015flamak ve ilk anlamlar\u0131na gelmektedir.\nFatiha s\u00fcresi ayetlerinde insanlar\u0131n yarat\u0131l\u0131\u015f amac\u0131 ve Allah\u2019\u0131n birli\u011fine yer verilmi\u015ftir.\nFatiha Suresi T\u00fcrk\u00e7e Okunu\u015fu1- Bismillahirrahm\u00e2nirrah\u00eem.\n2- Elhamd\u00fc lill\u00e2hi rabbil'alemin3- Errahm\u00e2nir'rahim4- M\u00e2liki yevmiddin5- \u0130yy\u00e2ke na'bud\u00fc ve iyy\u00e2ke neste'\u00een6- \u0130hdiness\u0131r\u00e2tel m\u00fcstak\u00eem7- S\u0131r\u00e2tellezine en'amte aleyhim \u011fayrilma\u011fd\u00fbbi aleyhim ve ledd\u00e2ll\u00eenFatiha Suresi DinleFatiha Suresi T\u00fcrk\u00e7e Anlam\u0131 (Diyanet Meali)1- Rahm\u00e2n ve rah\u00eem olan Allah\u2019\u0131n ad\u0131yla.\n2- Hamd (\u00f6vme ve \u00f6v\u00fclme), \u00e2lemlerin Rabbi Allah\u2019a mahsustur.\n3- O, rahm\u00e2nd\u0131r ve rah\u00eemdir.\nAncak sana kulluk ederiz ve yaln\u0131z senden medet umar\u0131z.\n7- Kendilerine l\u00fctuf ve ikramda bulundu\u011fun kimselerin yolunu; gazaba u\u011fram\u0131\u015flar\u0131n ve sapm\u0131\u015flar\u0131n yolunu de\u011fil!\nFatiha Suresi Arap\u00e7a Okunu\u015fuFatiha Suresi FaziletiGerek yaln\u0131zca \u201celhamd\u00fclill\u00e2h\u201d vb.\n\u015feklinde ifade edilen hamdin ve gerekse b\u00fct\u00fcn\u00fcyle F\u00e2tiha s\u00fbresinin de\u011feri ve m\u00fcminin din\u00ee hayat\u0131ndaki yeri hakk\u0131nda bir\u00e7ok sahih hadis bulunmaktad\u0131r: \u201cZikrin en \u00fcst\u00fcn\u00fc \u2018l\u00e2 il\u00e2he illallah\u2019, duan\u0131n en y\u00fccesi \u2018elhamd\u00fclill\u00e2h\u2019t\u0131r\u201d (Tirm\u00eez\u00ee, \u201cDu\u00e2\u201d, 9).\nAllah\u2019\u0131n resul\u00fc, Eb\u00fb Sa\u00eed b. Muall\u00e2 isimli sah\u00e2b\u00eeye, Kur\u2019\u00e2n-\u0131 Ker\u00eem\u2019deki en b\u00fcy\u00fck s\u00fbreyi mescidden \u00e7\u0131kmadan bildirece\u011fini ifade buyurmu\u015f, sonra da bunun F\u00e2tiha oldu\u011funu a\u00e7\u0131klam\u0131\u015ft\u0131r (Buh\u00e2r\u00ee, \u201cFez\u00e2\u2019il\u00fc\u2019l-Kur\u2019\u00e2n\u201d, 9).\nFatiha Suresi Tefsiri\u201cE\u00fbz\u00fc\u201d veya \u201cisti\u00e2ze\u201d diye bilinen bu c\u00fcmle, bu \u015fekliyle bir \u00e2yet olmad\u0131\u011f\u0131 i\u00e7in mushafa yaz\u0131lmam\u0131\u015ft\u0131r.\n\u201cKur\u2019an okuyaca\u011f\u0131n vakit o kovulmu\u015f \u015feytandan Allah\u2019a s\u0131\u011f\u0131n\u201d (Nahl 16/98) \u015feklinde buyuruldu\u011fu i\u00e7in Kur\u2019an okumaya ba\u015flayanlar, besmeleden \u00f6nce \u201ce\u00fbz\u00fc...\u201d ifadesini okumak suretiyle bu emri yerine getirmektedirler.\n\u015eeytan, kendine uyan di\u011fer cinleri ve insanlar\u0131 da kullanarak vazifesini yapmaya \u00e7al\u0131\u015fmaktad\u0131r (En\u2018\u00e2m 6/112).\nAncak Allah\u2019a iman eden, O\u2019na dayanan ve g\u00fcvenen m\u00fcminlere \u015feytan\u0131n zarar veremeyece\u011fi ve onlara h\u00fckm\u00fcn\u00fcn ge\u00e7meyece\u011fi ilgili \u00e2yetlerde a\u00e7\u0131klanm\u0131\u015ft\u0131r (Nahl 16/98-100).\nM\u00fcctehidlerin \u00e7o\u011funlu\u011funa g\u00f6re ise bu bir tavsiye emridir, e\u00fbz\u00fc \u00e7ekmek farz de\u011fil menduptur, te\u015fvik edilmi\u015ftir ve g\u00fczel bulunmu\u015f bir davran\u0131\u015ft\u0131r.\nK\u00f6t\u00fcl\u00fc\u011fe kar\u015f\u0131 bile iyilik yaparak insanlardan gelecek bel\u00e2y\u0131 defetmek, e\u00fbz\u00fc \u00e7ekerek de \u015feytandan gelecek olan vesvese ve k\u0131\u015fk\u0131rtmay\u0131 kendilerinden uzakla\u015ft\u0131rmak Kur\u2019an\u2019\u0131n, m\u00fcminlere tavsiyeleri aras\u0131nda yer alm\u0131\u015ft\u0131r (bk.\n\u0130mam \u015e\u00e2fi\u00ee F\u00e2tiha s\u00fbresinin ba\u015f\u0131ndaki besmeleyi bu s\u00fbreden bir \u00e2yet olarak kabul etmi\u015ftir.\nDi\u011fer s\u00fbrelerin ba\u015flar\u0131ndaki besmeleler konusunda kendisinden iki farkl\u0131 g\u00f6r\u00fc\u015f nakledilmi\u015f, her s\u00fbreye dahil bir \u00e2yet say\u0131lmas\u0131 g\u00f6r\u00fc\u015f\u00fc \u2013ona ait olmas\u0131 y\u00f6n\u00fcnden\u2013 daha sahih bir rivayet olarak kaydedilmi\u015ftir.\nEb\u00fb Han\u00eefe\u2019ye g\u00f6re besmeleler s\u00fbrelerin ba\u015f\u0131nda ayr\u0131 \u00e2yetler oldu\u011fu i\u00e7in namazda yaln\u0131zca F\u00e2tiha\u2019dan \u00f6nce sessiz olarak okunur, F\u00e2tiha\u2019y\u0131 takip eden ve zamm-\u0131 s\u00fbre denilen s\u00fbre ve \u00e2yetlerden \u00f6nce ise besmele okunmaz.\nBesmele dilimize genellikle \u201cRahm\u00e2n ve rah\u00eem olan Allah\u2019\u0131n ad\u0131yla\u201d \u015feklinde \u00e7evrilmektedir.\nBu c\u00fcmlede zikredilmeyen fakat her besmele okuyan\u0131n ba\u015flayaca\u011f\u0131 i\u015fe g\u00f6re niyetinde bulunan \u201c... okuyorum, ba\u015fl\u0131yorum, yap\u0131yorum, yiyorum\u201d gibi bir y\u00fcklem vard\u0131r.\n\u201cAllah\u2019\u0131n ad\u0131yla yemek, okumak\u201d ifadesinden T\u00fcrk\u00e7e\u2019de \u201cyenen ve okunan\u0131n Allah\u2019\u0131n ad\u0131yla birlikte yenildi\u011fi veya okundu\u011fu\u201d anla\u015f\u0131l\u0131r.\nBu m\u00e2na kastedilmedi\u011fine g\u00f6re maksad\u0131 do\u011fru anlatabilmek i\u00e7in besmeleyi \u201cRahm\u00e2n ve rah\u00eem olan Allah ad\u0131na, ... ad\u0131n\u0131 anarak, ... Allah\u2019tan yard\u0131m dileyerek ...\u201d \u015fekillerinde \u00e7evirmek de uygun olur.\nBurada tevhid c\u00fcmlesinin m\u00e2nas\u0131 da \u00fcst\u00fc kapal\u0131 olarak mevcuttur.\nAllah yerine \u201ctanr\u0131\u201d, rahm\u00e2n yerine \u201cesirgeyen\u201d, rah\u00eem yerine de \u201cba\u011f\u0131\u015flayan\u201d kelimelerinin kullan\u0131lmas\u0131 bu isimlerin anlamlar\u0131n\u0131 tam olarak kar\u015f\u0131lamaz.\n\u00c7\u00fcnk\u00fc Allah ismi, bu isme hakk\u0131yla l\u00e2y\u0131k olan \u201ctek, e\u015fsiz, benzersiz, b\u00fct\u00fcn kemal s\u0131fatlar\u0131na sahip ve eksikliklerden uzak, varl\u0131\u011f\u0131 zaruri (olmazsa olmaz), yoklu\u011fu d\u00fc\u015f\u00fcn\u00fclemez\u201d olan y\u00fcce z\u00e2ta mahsustur, bu s\u0131fatlar\u0131 ta\u015f\u0131mayan hi\u00e7bir varl\u0131\u011fa Allah denemez.\nBa\u015fka bir deyi\u015fle tanr\u0131 kelimesi Allah i\u00e7in de kullan\u0131labilir, halbuki Allah ismi O\u2019ndan ba\u015fka hi\u00e7bir varl\u0131k i\u00e7in kullan\u0131lamaz ve Arap dilinde de kullan\u0131lmam\u0131\u015ft\u0131r.\nKur\u2019an dilinde rahm\u00e2n s\u0131fat-ismi de Allah\u2019a mahsustur, ba\u015fka hi\u00e7bir varl\u0131k i\u00e7in kullan\u0131lmam\u0131\u015ft\u0131r.\nRahm\u00e2n \u201cen uzak ge\u00e7mi\u015fe do\u011fru b\u00fct\u00fcn yarat\u0131lm\u0131\u015flara sonsuz ve s\u0131n\u0131rs\u0131z lutuf, ihsan, rahmet bah\u015feden\u201d demektir.\nRahm\u00e2n, rahmetiyle muamele ederken buna mazhar olan varl\u0131\u011f\u0131n hak etmesine, l\u00e2y\u0131k olmas\u0131na bakmaz, bu s\u0131fat\u0131n tecellisi ya\u011fmur gibi her \u015feyin \u00fczerine ya\u011far, g\u00fcne\u015f gibi her \u015feyi \u0131s\u0131t\u0131r ve ayd\u0131nlat\u0131r.\nRah\u00eem \u201c\u00e7ok merhametli, rahmeti bol\u201d demek olup bu s\u0131fatla kullar da nitelenebilir.\nAllah\u2019\u0131n rah\u00eem s\u0131fat-ismi O\u2019nun, daha ziyade kullar\u0131n\u0131n gelecekte elde etmek \u00fczere hak ettikleri, l\u00e2y\u0131k olduklar\u0131 s\u0131n\u0131rs\u0131z rahmetini, lutuf ve merhametini ifade etmektedir.\n\u201cEsirgemek\u201d ve \u201cba\u011f\u0131\u015flamak\u201d bu sonsuz, engin ve etkisi \u00e7e\u015fitli rahmetin ancak bir par\u00e7as\u0131, etkilerinin yaln\u0131zca bir \u00e7e\u015fididir.\nFatiha Suresi KonusuBu s\u00fbre il\u00e2h\u00ee kitab\u0131n b\u00fct\u00fcn ama\u00e7lar\u0131n\u0131; getirdi\u011fi m\u00e2na, bilgi ve h\u00fck\u00fcmleri \u00f6zet halinde ihtiva etmektedir.\nKur\u2019\u00e2n-\u0131 Ker\u00eem\u2019in g\u00f6nderili\u015f amac\u0131 insanlar\u0131n d\u00fcnya hayat\u0131n\u0131 d\u00fczene koymak ve iyi (il\u00e2h\u00ee irade, r\u0131z\u00e2 ve d\u00fczene uygun) bir d\u00fcnya hayat\u0131ndan sonra ebed\u00ee saadeti sa\u011flamakt\u0131r.\nBu emir ve yasaklar\u0131n hayata ge\u00e7mesi, bunlar\u0131n kayna\u011f\u0131n\u0131n \u201cyarat\u0131c\u0131, varl\u0131\u011f\u0131 zaruri, kemal s\u0131fatlar\u0131na sahip, her \u00e7e\u015fit eksiklik ve kusurdan uzak bulunan Allah\u201d oldu\u011funun bilinmesine ba\u011fl\u0131d\u0131r.\nBu iman\u0131, bu bilgi ve \u015fuuru desteklemek \u00fczere de m\u00fck\u00e2fat ve ceza vaadi gerekir.\nKur\u2019\u00e2n-\u0131 Ker\u00eem\u2019in bilgi, ir\u015fad ve t\u00e2limatla ilgili b\u00fct\u00fcn muhtevas\u0131 \u201cbilinmesi ve inan\u0131lmas\u0131 gerekenler\u201d ve \u201cyap\u0131lmas\u0131 gerekenler\u201d diye ikiye ayr\u0131labilir.\nBirincisinde Allah, peygamberlik, gayb \u00e2lemi hakk\u0131nda bilgiler, \u00f6\u011f\u00fctler, misaller, hikmetler ve k\u0131ssalar vard\u0131r.\n\u0130kincisinde ise ibadetler, hayat d\u00fczeni gibi amel\u00ee, ahl\u00e2k\u00ee h\u00fck\u00fcmler ve \u00f6\u011fretiler vard\u0131r.\nF\u00e2tiha s\u00fbresi b\u00fct\u00fcn bunlar\u0131 ya s\u00f6z\u00fc veya \u00f6z\u00fcyle ihtiva etmektedir ya da bu konularda akl\u0131n \u00f6n\u00fcn\u00fc a\u00e7arak ona \u0131\u015f\u0131k tutmaktad\u0131r.\n\u201cBi\u201d edat\u0131ndaki \u201cmus\u00e2habe\u201d (beraberlik) ve \u201c isti\u00e2ne\u201d (yard\u0131m dileme) m\u00e2nalar\u0131, kul ile Allah ili\u015fkisinin ve dolay\u0131s\u0131yla dinin amac\u0131n\u0131n b\u00fct\u00fcn\u00fcn\u00fc ihtiva etmektedir.\nBesmelenin geri kalan k\u0131sm\u0131 ile F\u00e2tiha, bu ili\u015fkiyi daha da a\u00e7arak devam etmekte, di\u011fer s\u00fbre ve \u00e2yetler de bunlar\u0131, aralar\u0131nda bir b\u00fct\u00fcnl\u00fck olu\u015fturarak her kabiliyet ve zihin seviyesine uygun \u00fcsl\u00fbplar i\u00e7inde a\u00e7\u0131kl\u0131\u011fa kavu\u015fturmaktad\u0131r.",
    "article_html": "",
    "meta_description": "Fatiha, Kuran-\u0131 Kerim ilk s\u00fcresidir. Besmele ile birlikte toplam 7 ayetten olu\u015fmaktad\u0131r. Mekke d\u00f6neminde indirilmi\u015ftir. En faziletli s\u00fcre olarak da adland\u0131r\u0131l\u0131r ve ba\u015flang\u0131\u00e7 anlam\u0131n\u0131 ta\u015f\u0131maktad\u0131r. Fatiha s\u00fcresi, \u00dcmm\u00fc\u20191-Kitab (Kitab\u0131n \u00f6z\u00fc), es-Seb\u2019ul- Mesani (tekrarlanan yedi ayet), el-Es\u00e2s, el-V\u00e2fiye, el-K\u00e2fiye, el-Kenz, e\u015f-\u015eif\u00e2, e\u015f-\u015e\u00fckr ve es-Sal\u00e2t isimleriyle de bilinmektedir.",
    "meta_lang": "tr"
}