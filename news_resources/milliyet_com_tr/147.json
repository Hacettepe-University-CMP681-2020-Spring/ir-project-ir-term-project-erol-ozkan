{
    "article_id": "da48293d7a59648a501bd5850e03043d.1590265774.4395623",
    "title": "Maske hastal\u0131ktan korurken empatiyi \u00f6ld\u00fcr\u00fcyor mu?",
    "authors": [
        "Levent K\u00f6pr\u00fcl\u00fc",
        "Dr. Jan Klod Kayuka",
        "Cemal Ersen",
        "Ali A\u011fao\u011flu"
    ],
    "canonical_link": "https://www.milliyet.com.tr/yazarlar/zeynep-isman/maske-hastaliktan-korurken-empatiyi-olduruyor-mu-6217554",
    "url": "http://milliyet.com.tr/yazarlar/zeynep-isman/maske-hastaliktan-korurken-empatiyi-olduruyor-mu-6217554",
    "top_img": "https://i2.milimaj.com/i/milliyet/75/600x600/5c5c174fcb145171243deea1",
    "meta_img": "https://i2.milimaj.com/i/milliyet/75/600x600/5c5c174fcb145171243deea1",
    "movies": [],
    "text": "Son g\u00fcnlerde kendimi bir film setinde ya\u015far gibi hissediyorum. Mahallede y\u00fcr\u00fcy\u00fc\u015fe \u00e7\u0131k\u0131nca, kime selam vermem gerekti\u011fini anlayam\u0131yorum, \u00e7\u00fcnk\u00fc maskelerle herkes birbirine benziyor. D\u00fcn, y\u0131llard\u0131r tan\u0131d\u0131\u011f\u0131m bir doktor bana do\u011fru y\u00fcr\u00fcy\u00fcnce, kim oldu\u011funu anlamadan konu\u015fmaya ba\u015flad\u0131m. Biriyle konu\u015furken, ne d\u00fc\u015f\u00fcnd\u00fc\u011f\u00fcn\u00fc ya da ne hissetti\u011fini anlamakta zorlan\u0131yorum, \u00e7\u00fcnk\u00fc sadece g\u00f6zlerine bakarak bir yorumda bulunmak \u00e7ok zor oluyor. Markette, otob\u00fcste, yolda hep ayn\u0131 donuk bak\u0131\u015flar sanki. Y\u00fcz\u00fcm\u00fczde duygular\u0131m\u0131z\u0131 kar\u015f\u0131 tarafa yans\u0131tt\u0131\u011f\u0131m\u0131z onlarca mimik var ve maskeli iken bunlar\u0131 ayr\u0131\u015ft\u0131rmak \u00e7ok zor.\n\nEmpati, insanl\u0131k becerisidir!\n\nEmpati, insan\u0131 di\u011fer canl\u0131lardan ay\u0131ran en b\u00fcy\u00fck beceridir. Ba\u015fkalar\u0131yla duygusal ba\u011f kurmam\u0131z\u0131 sa\u011flar. Kar\u015f\u0131m\u0131zdakinin halinden, tavr\u0131ndan, neler hissediyor olabilece\u011fini tahmin ederiz, duygular\u0131na dair fikir sahibi oluruz. Empati, insan olabilmenin olmazsa olmaz\u0131d\u0131r! \u00d6rne\u011fin annenin, bebe\u011fine ifadesiz bir y\u00fczle bakt\u0131\u011f\u0131 ve bebe\u011fin korku ve kayg\u0131 ile a\u011flama krizine girdi\u011fi \u201cStill Face\u201d (donuk y\u00fcz) adl\u0131 bir deney vard\u0131r. Sosyopatlar \u00fczerinde yap\u0131lan \u00e7al\u0131\u015fmalarda da, empati becerisinden yoksun olduklar\u0131 g\u00f6r\u00fclm\u00fc\u015ft\u00fcr.\n\nMartin Lindstrom, \u201cKoronavir\u00fcs D\u00fcnyas\u0131nda Buy-ology\u201d kitab\u0131nda \u015f\u00f6yle diyor: \u201cEmpati, insan t\u00fcr\u00fcn\u00fc bug\u00fcn bildi\u011fimiz hale d\u00f6n\u00fc\u015ft\u00fcren \u015feydir. Sald\u0131rmadan \u00f6nce kendimizi d\u00fc\u015fman\u0131n yerine koymak ya da bir ay\u0131n\u0131n ne yapaca\u011f\u0131n\u0131 tahmin etmek bizim hayal g\u00fcc\u00fcm\u00fczd\u00fcr. \u00d6fkeye kap\u0131lmak yerine birbirimizi koruma yetene\u011fimizdir. Ama empati hissinin yerini \u015fimdi korku ve maskeler ald\u0131. \u015eu an bu korkutucu trend, gezegenimizin b\u00fcy\u00fck b\u00f6l\u00fcm\u00fcn\u00fc sarm\u0131\u015f durumda. Bu salg\u0131n, ya\u015fama ve nefes alma \u015feklimizi; umutlar\u0131m\u0131z\u0131 ve hayallerimizi nas\u0131l etkileyecek?\u201d\n\nEmpati kayb\u0131n\u0131n sonu\u00e7lar\u0131n\u0131 da \u00e7arp\u0131c\u0131 \u015fekilde aktar\u0131yor: \u201c\u00c7al\u0131\u015fmalar, y\u00fcz\u00fcne botoks uygulatan annelerin \u00e7ocuklar\u0131n\u0131n, empati kurmay\u0131 kolayla\u015ft\u0131ran ifadeleri g\u00f6remediklerinden, anneleriyle duygusal ba\u011flar\u0131n\u0131 kaybetti\u011fini g\u00f6steriyor. ABD\u2019de on binden fazla gen\u00e7 aras\u0131nda yap\u0131lan bir ara\u015ft\u0131rmaya g\u00f6re, insanlar\u0131n empati seviyesi son on y\u0131lda y\u00fczde 50 azalm\u0131\u015f. Bu arada intihar oranlar\u0131n\u0131n art\u0131\u015f\u0131na tan\u0131k olduk. \u00c7ok y\u00f6nl\u00fc \u00e7al\u0131\u015fmalar, bu \u015fa\u015f\u0131rt\u0131c\u0131 ba\u011flant\u0131y\u0131 do\u011frular nitelikte. Koronavir\u00fcs, y\u00fcz maskelerini de yan\u0131na al\u0131p gidecek elbette. Sonra ba\u015fka k\u00fcresel salg\u0131nlar da ya\u015fanacakt\u0131r. Ama ben bunlar\u0131 kastetmiyorum. Bahsetmek istedi\u011fim \u015fey, ya\u015fam tarz\u0131m\u0131z\u0131n de\u011fi\u015fmesinden kaynaklanan empati kayb\u0131\u2026\u201d\n\nKoronavir\u00fcs salg\u0131n\u0131ndan en a\u011f\u0131r etkilenen, binlerce insan\u0131n \u00f6ld\u00fc\u011f\u00fc ve 80 g\u00fcnd\u00fcr karantinada olan \u0130talya, ge\u00e7ti\u011fimiz g\u00fcn normal hayata d\u00f6n\u00fc\u015f yapt\u0131. Manzaralar yine d\u00fc\u015f\u00fcnd\u00fcr\u00fcc\u00fcyd\u00fc. \u0130nsanlar maskeler ve eldivenlerle, kafelerde i\u00e7kilerini i\u00e7ip, g\u00fczel havan\u0131n tad\u0131n\u0131 \u00e7\u0131kar\u0131yorlard\u0131. Onlar\u0131, \u2018deli\u2019 ya da \u2018sorumsuz\u2019 diye yarg\u0131lamak \u00e7ok basit olur. \u00c7\u00fcnk\u00fc ileti\u015fim kurma ihtiyac\u0131m\u0131z, \u00f6l\u00fcm korkusundan daha bask\u0131n!\n\nYeni \u2018normal\u2019 hayat\u0131m\u0131zda, maske ve sosyal mesafe var. Sa\u011fl\u0131\u011f\u0131m\u0131z ve hayatta kalmak i\u00e7in bu tedbirleri uygulayaca\u011f\u0131z. Ancak \u2018yeni normal\u2019in empati becerimizi yok etmesine izin vermeyelim. \u00c7\u00fcnk\u00fc en az korona kadar, bu da \u00f6ld\u00fcr\u00fcc\u00fc!\n\nNE YAPSAK?\n\nD\u0130NLEME EGZERS\u0130Z\u0130\n\nMadem empati ve duygulardan bahsettim, evde ailecek yapabilece\u011finiz bir dinleme egzersizi tavsiye edeyim. Kar\u015f\u0131l\u0131kl\u0131 oturun ve bir ki\u015fi sadece dinlerken, bir ki\u015fi sadece konu\u015fsun. Yakla\u015f\u0131k 2-3 dakika payla\u015fmak istedi\u011finiz herhangi bir \u015feyi anlat\u0131n. Ancak dinleyen ki\u015fi, kesinlikle s\u00f6z kesmesin, yorum yapmas\u0131n, odakl\u0131 bir \u015fekilde dinlemeye \u00e7al\u0131\u015fs\u0131n. Sonra da ne duydu\u011funu kar\u015f\u0131 tarafa aktars\u0131n. Bunu s\u0131rayla yapabilirsiniz. \u0130sterseniz s\u00fcre tutabilirsiniz. Bakal\u0131m birbirinizi ne kadar iyi duyuyor ve arkadaki duygular\u0131 ne kadar hissedebiliyorsunuz.",
    "keywords": [
        "ne",
        "\u00e7ok",
        "hastal\u0131ktan",
        "bu",
        "korurken",
        "empatiyi",
        "empati",
        "\u00e7\u00fcnk\u00fc",
        "maske",
        "\u00f6ld\u00fcr\u00fcyor",
        "ve",
        "bir",
        "ya",
        "da",
        "mu",
        "sadece"
    ],
    "meta_keywords": [
        ""
    ],
    "publish_date": null,
    "summary": "Son g\u00fcnlerde kendimi bir film setinde ya\u015far gibi hissediyorum.\nMahallede y\u00fcr\u00fcy\u00fc\u015fe \u00e7\u0131k\u0131nca, kime selam vermem gerekti\u011fini anlayam\u0131yorum, \u00e7\u00fcnk\u00fc maskelerle herkes birbirine benziyor.\nD\u00fcn, y\u0131llard\u0131r tan\u0131d\u0131\u011f\u0131m bir doktor bana do\u011fru y\u00fcr\u00fcy\u00fcnce, kim oldu\u011funu anlamadan konu\u015fmaya ba\u015flad\u0131m.\nBiriyle konu\u015furken, ne d\u00fc\u015f\u00fcnd\u00fc\u011f\u00fcn\u00fc ya da ne hissetti\u011fini anlamakta zorlan\u0131yorum, \u00e7\u00fcnk\u00fc sadece g\u00f6zlerine bakarak bir yorumda bulunmak \u00e7ok zor oluyor.\nMarkette, otob\u00fcste, yolda hep ayn\u0131 donuk bak\u0131\u015flar sanki.\nY\u00fcz\u00fcm\u00fczde duygular\u0131m\u0131z\u0131 kar\u015f\u0131 tarafa yans\u0131tt\u0131\u011f\u0131m\u0131z onlarca mimik var ve maskeli iken bunlar\u0131 ayr\u0131\u015ft\u0131rmak \u00e7ok zor.\nEmpati, insanl\u0131k becerisidir!\nEmpati, insan\u0131 di\u011fer canl\u0131lardan ay\u0131ran en b\u00fcy\u00fck beceridir.\nBa\u015fkalar\u0131yla duygusal ba\u011f kurmam\u0131z\u0131 sa\u011flar.\nKar\u015f\u0131m\u0131zdakinin halinden, tavr\u0131ndan, neler hissediyor olabilece\u011fini tahmin ederiz, duygular\u0131na dair fikir sahibi oluruz.\nEmpati, insan olabilmenin olmazsa olmaz\u0131d\u0131r!\n\u00d6rne\u011fin annenin, bebe\u011fine ifadesiz bir y\u00fczle bakt\u0131\u011f\u0131 ve bebe\u011fin korku ve kayg\u0131 ile a\u011flama krizine girdi\u011fi \u201cStill Face\u201d (donuk y\u00fcz) adl\u0131 bir deney vard\u0131r.\nSosyopatlar \u00fczerinde yap\u0131lan \u00e7al\u0131\u015fmalarda da, empati becerisinden yoksun olduklar\u0131 g\u00f6r\u00fclm\u00fc\u015ft\u00fcr.\nMartin Lindstrom, \u201cKoronavir\u00fcs D\u00fcnyas\u0131nda Buy-ology\u201d kitab\u0131nda \u015f\u00f6yle diyor: \u201cEmpati, insan t\u00fcr\u00fcn\u00fc bug\u00fcn bildi\u011fimiz hale d\u00f6n\u00fc\u015ft\u00fcren \u015feydir.\nSald\u0131rmadan \u00f6nce kendimizi d\u00fc\u015fman\u0131n yerine koymak ya da bir ay\u0131n\u0131n ne yapaca\u011f\u0131n\u0131 tahmin etmek bizim hayal g\u00fcc\u00fcm\u00fczd\u00fcr.\n\u00d6fkeye kap\u0131lmak yerine birbirimizi koruma yetene\u011fimizdir.\nAma empati hissinin yerini \u015fimdi korku ve maskeler ald\u0131.\n\u015eu an bu korkutucu trend, gezegenimizin b\u00fcy\u00fck b\u00f6l\u00fcm\u00fcn\u00fc sarm\u0131\u015f durumda.\nBu salg\u0131n, ya\u015fama ve nefes alma \u015feklimizi; umutlar\u0131m\u0131z\u0131 ve hayallerimizi nas\u0131l etkileyecek?\u201dEmpati kayb\u0131n\u0131n sonu\u00e7lar\u0131n\u0131 da \u00e7arp\u0131c\u0131 \u015fekilde aktar\u0131yor: \u201c\u00c7al\u0131\u015fmalar, y\u00fcz\u00fcne botoks uygulatan annelerin \u00e7ocuklar\u0131n\u0131n, empati kurmay\u0131 kolayla\u015ft\u0131ran ifadeleri g\u00f6remediklerinden, anneleriyle duygusal ba\u011flar\u0131n\u0131 kaybetti\u011fini g\u00f6steriyor.\nABD\u2019de on binden fazla gen\u00e7 aras\u0131nda yap\u0131lan bir ara\u015ft\u0131rmaya g\u00f6re, insanlar\u0131n empati seviyesi son on y\u0131lda y\u00fczde 50 azalm\u0131\u015f.\nBu arada intihar oranlar\u0131n\u0131n art\u0131\u015f\u0131na tan\u0131k olduk.\n\u00c7ok y\u00f6nl\u00fc \u00e7al\u0131\u015fmalar, bu \u015fa\u015f\u0131rt\u0131c\u0131 ba\u011flant\u0131y\u0131 do\u011frular nitelikte.\nKoronavir\u00fcs, y\u00fcz maskelerini de yan\u0131na al\u0131p gidecek elbette.\nSonra ba\u015fka k\u00fcresel salg\u0131nlar da ya\u015fanacakt\u0131r.\nAma ben bunlar\u0131 kastetmiyorum.\nBahsetmek istedi\u011fim \u015fey, ya\u015fam tarz\u0131m\u0131z\u0131n de\u011fi\u015fmesinden kaynaklanan empati kayb\u0131\u2026\u201dKoronavir\u00fcs salg\u0131n\u0131ndan en a\u011f\u0131r etkilenen, binlerce insan\u0131n \u00f6ld\u00fc\u011f\u00fc ve 80 g\u00fcnd\u00fcr karantinada olan \u0130talya, ge\u00e7ti\u011fimiz g\u00fcn normal hayata d\u00f6n\u00fc\u015f yapt\u0131.\nManzaralar yine d\u00fc\u015f\u00fcnd\u00fcr\u00fcc\u00fcyd\u00fc.\n\u0130nsanlar maskeler ve eldivenlerle, kafelerde i\u00e7kilerini i\u00e7ip, g\u00fczel havan\u0131n tad\u0131n\u0131 \u00e7\u0131kar\u0131yorlard\u0131.\nOnlar\u0131, \u2018deli\u2019 ya da \u2018sorumsuz\u2019 diye yarg\u0131lamak \u00e7ok basit olur.\n\u00c7\u00fcnk\u00fc ileti\u015fim kurma ihtiyac\u0131m\u0131z, \u00f6l\u00fcm korkusundan daha bask\u0131n!\nYeni \u2018normal\u2019 hayat\u0131m\u0131zda, maske ve sosyal mesafe var.\nSa\u011fl\u0131\u011f\u0131m\u0131z ve hayatta kalmak i\u00e7in bu tedbirleri uygulayaca\u011f\u0131z.\nAncak \u2018yeni normal\u2019in empati becerimizi yok etmesine izin vermeyelim.\n\u00c7\u00fcnk\u00fc en az korona kadar, bu da \u00f6ld\u00fcr\u00fcc\u00fc!\nD\u0130NLEME EGZERS\u0130Z\u0130Madem empati ve duygulardan bahsettim, evde ailecek yapabilece\u011finiz bir dinleme egzersizi tavsiye edeyim.\nKar\u015f\u0131l\u0131kl\u0131 oturun ve bir ki\u015fi sadece dinlerken, bir ki\u015fi sadece konu\u015fsun.\nYakla\u015f\u0131k 2-3 dakika payla\u015fmak istedi\u011finiz herhangi bir \u015feyi anlat\u0131n.\nAncak dinleyen ki\u015fi, kesinlikle s\u00f6z kesmesin, yorum yapmas\u0131n, odakl\u0131 bir \u015fekilde dinlemeye \u00e7al\u0131\u015fs\u0131n.\nSonra da ne duydu\u011funu kar\u015f\u0131 tarafa aktars\u0131n.\nBunu s\u0131rayla yapabilirsiniz.\n\u0130sterseniz s\u00fcre tutabilirsiniz.\nBakal\u0131m birbirinizi ne kadar iyi duyuyor ve arkadaki duygular\u0131 ne kadar hissedebiliyorsunuz.",
    "article_html": "",
    "meta_description": ".",
    "meta_lang": "tr"
}