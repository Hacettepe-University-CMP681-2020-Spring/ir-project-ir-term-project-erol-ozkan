{
    "article_id": "75c332269cc60828d5626202b440ca37.1590266039.1690276",
    "title": "Dr. Who\u2019nun tarihini de\u011fi\u015ftiren kad\u0131n",
    "authors": [],
    "canonical_link": "https://www.milliyet.com.tr/cumartesi/dr-whonun-tarihini-degistiren-kadin-6217657",
    "url": "http://milliyet.com.tr/cumartesi/dr-whonun-tarihini-degistiren-kadin-6217657",
    "top_img": "https://i2.milimaj.com/i/milliyet/75/0x0/5ec7149855427f02207cc830.jpg",
    "meta_img": "https://i2.milimaj.com/i/milliyet/75/0x0/5ec7149855427f02207cc830.jpg",
    "movies": [],
    "text": "BBC\u2019nin premium drama kanal\u0131 Q2BBC First cuma g\u00fcn\u00fc itibar\u0131yla T\u00fcrkiye\u2019de yay\u0131n hayat\u0131na ba\u015fl\u0131yor. Kanal\u0131n T\u00fcrkiye\u2019de en \u00e7ok ilgi \u00e7eken yap\u0131mlar\u0131n\u0131n ilk s\u0131ras\u0131nda ise ku\u015fkusuz k\u00fclt bilim kurgu dizisi \u201cDr. Who\u201d var. 1963\u2019ten bu yana devam eden ve Tardis adl\u0131 zaman makinesiyle uzayda ve zamanda yolculuk eden Dr. Who\u2019nun maceralar\u0131n\u0131 konu alan dizinin yeni sezonunda, hayranlar\u0131n\u0131 bir s\u00fcrpriz de bekliyor: Bug\u00fcne dek Dr. Who\u2019nun \u00f6ld\u00fckten sonra rejenerasyon ge\u00e7irerek ba\u015fka bir oyuncuya devredilmesiyle devam eden rol, tarihinde ilk kez bir kad\u0131n oyuncuya emanet. Dr. Who rol\u00fcn\u00fc Peter Capaldi\u2019den devralan \u0130ngiliz oyuncu Jodie Whittaker\u2019la, yar\u0131m as\u0131rl\u0131k dizide a\u00e7t\u0131\u011f\u0131 bu yeni sayfa \u00fczerine konu\u015ftuk.\n\nDr. Who\u2019yu oynayaca\u011f\u0131n\u0131z\u0131 hi\u00e7 d\u00fc\u015f\u00fcnm\u00fc\u015f m\u00fcyd\u00fcn\u00fcz?\n\nAd\u0131m ilk duyuruldu\u011funda birileri gen\u00e7lik y\u0131llar\u0131mda yap\u0131lm\u0131\u015f bir r\u00f6portaj\u0131 bulmu\u015f, ki hi\u00e7 hat\u0131rlam\u0131yorum ama \u015f\u00f6yle diyorum o r\u00f6portajda: \u201cYa biliyorsun, tabii ki Dr. Who ya da James Bond\u2019u asla oynamayaca\u011f\u0131m\u201d falan! 1982 do\u011fumluyum ve benim b\u00fcy\u00fcd\u00fc\u011f\u00fcm d\u00f6nemde televizyondaki ve filmlerdeki s\u00fcper kahramanlar\u0131n hep erkek olmas\u0131 kurumsalla\u015fm\u0131\u015f bir durumdu. Elbette \u0130ngiltere\u2019de herkes Dr. Who\u2019nun kim oldu\u011funu bilir ama ben \u00f6zellikle Dr. Who izlenen bir evde b\u00fcy\u00fcmedim. O y\u00fczden de san\u0131r\u0131m \u00e7ok daha sonra ve oyuncu olunca, bakal\u0131m yeni Dr. Who kim olacak diye bir ton bahis yap\u0131l\u0131rd\u0131. Ama g\u00fcn\u00fcn sonunda bir s\u00fcr\u00fc erkek oyuncu olurdu bunlar, ki y\u0131llar boyunca bu hep heyecan verici bir liste oldu ve Dr. Who\u2019yu kimin oynayaca\u011f\u0131 da her zaman bir s\u00fcrprizdi. Dizinin yap\u0131mc\u0131s\u0131 Chris Chibnall\u2019la bu konuda ilk sohbet etti\u011fimizde, ona \u201cBir \u00e7e\u015fit uzayl\u0131y\u0131 oynayabilir miyim?\u201d diye sormu\u015ftum. Sonra sohbetin y\u00f6n\u00fcn\u00fc de\u011fi\u015ftirip \u201cHay\u0131r ben yeni Dr. Who\u2019nun kad\u0131n olmas\u0131n\u0131 istiyorum ve audition yapaca\u011f\u0131m\u201d dedi. A\u00e7\u0131k\u00e7as\u0131, ben ba\u015fta bir uzayl\u0131 rol\u00fc ve erkekler i\u00e7in olmayan bir rol d\u00fc\u015f\u00fcn\u00fcrken, bu benim i\u00e7in de \u00e7ok b\u00fcy\u00fck ve harika bir s\u00fcrpriz oldu.\n\nBu rol\u00fcn bug\u00fcne dek erkekler taraf\u0131ndan oynanagelmesi nedeniyle, bu gelene\u011fi k\u0131rm\u0131\u015f olmaktan \u00f6t\u00fcr\u00fc herhangi bir olumsuz tepki ald\u0131n\u0131z m\u0131?\n\nHay\u0131r, ben almad\u0131m. Bildi\u011fim kadar\u0131yla Chris de almad\u0131. Asl\u0131nda herkesin bildi\u011fi gibi doktoru oynayabilecek oyuncu havuzu \u00e7ok k\u00fc\u00e7\u00fck ve cinsiyet bu konuyla ilgisiz. Bunun i\u00e7in temel \u00f6zellikler veya sahip olunmas\u0131 gerekenler neler? Rol\u00fcn gerektirdi\u011fi enerjiye sahip olmal\u0131s\u0131n, \u00e7ok fazla diyalo\u011fu ezberleyebilme yetene\u011fin olmal\u0131 ve bu diyaloglar aras\u0131nda sana \u00e7ok yabanc\u0131 olan \u015feyler de var; \u00e7\u00fcnk\u00fc bilim kurgu t\u00fcr\u00fcnde bir yap\u0131m. Kesinlikle \u201cBu role art\u0131k daha farkl\u0131 yakla\u015f\u0131lmas\u0131 gerek\u201d gibi bir hassasiyetim olmad\u0131. Zaten hayat\u0131m boyunca oynad\u0131\u011f\u0131m hi\u00e7bir role \u201cBir kad\u0131n bunu b\u00f6yle yapar\u201d diye yakla\u015fmad\u0131m, onun yerine \u201cBen bunu nas\u0131l yapar\u0131m\u201d diye d\u00fc\u015f\u00fcnd\u00fcm. Ama insanlar\u0131n sorular\u0131 beni g\u00fcld\u00fcr\u00fcyor tabii, \u201cEe, doktorun k\u0131z\u0131 oynayacaks\u0131n?\u201d diye geliyorlar mesela, bilmiyorum neyi kast ediyorlar. Hayata yakla\u015f\u0131m\u0131m hi\u00e7bir konuda \u201cBir kad\u0131n bu durumda nas\u0131l hisseder?\u201d olmad\u0131, sadece hissediyorum i\u015fte. Ben de duygular\u0131m ve tepkilerim konusunda herkes gibi bir bireyim. Bence bu daha \u00e7ok benim performans\u00e7\u0131 kimli\u011fimle ilgili, getirdi\u011fim enerji ve yaratt\u0131\u011f\u0131m karakterle ilgili ve kesinlikle bunlar\u0131n sadece erkeklerin sahip oldu\u011fu \u00f6zellikler oldu\u011funu d\u00fc\u015f\u00fcnm\u00fcyorum.\n\n\u0130lk b\u00f6l\u00fcm\u00fc 1963\u2019te yay\u0131nlanan dizide Dr. Who rol\u00fcn\u00fc William Hartnell oynam\u0131\u015ft\u0131. Bug\u00fcne dek Christopher Ecclestone\u2019dan David Tennant\u2019a 12 erkek oyuncunun hayat verdi\u011fi Dr. Who karakterini ilk kez bir kad\u0131n oyuncu canland\u0131r\u0131yor.\n\nBu a\u00e7\u0131dan doktoru oynaman\u0131z\u0131n erkeklere atfedilen s\u00fcper kahramanl\u0131\u011f\u0131n kad\u0131nlara ge\u00e7i\u015fi anlam\u0131nda toplumsal cinsiyet rollerine kar\u015f\u0131 \u00e7\u0131kmaya da katk\u0131s\u0131 oldu\u011funu d\u00fc\u015f\u00fcn\u00fcyor musunuz?\n\nBence bu durum kesinlikle de\u011fi\u015fiyor, bu ifade g\u00fcn\u00fcm\u00fcz\u00fc tam olarak temsil etmiyor diye d\u00fc\u015f\u00fcn\u00fcyorum. Bence as\u0131l heyecan verici \u015fey, ismim duyuruldu\u011funda ya\u015fanan sevin\u00e7 ta\u015fk\u0131nl\u0131\u011f\u0131. Herkes \u201cEvet, i\u015fte bu\u201d dedi ve gen\u00e7 insanlar i\u00e7in, k\u0131z \u00e7ocuklar\u0131 i\u00e7in ama ayn\u0131 zamanda erkek \u00e7ocuklar i\u00e7in de. \u00c7\u00fcnk\u00fc her birimizin hayat\u0131m\u0131z boyunca bir noktada \u00f6rnek ald\u0131\u011f\u0131 kad\u0131nlar muhakkak vard\u0131r, bu anneleri, halalar\u0131, teyzeleri ya da ablalar\u0131d\u0131r. Yani demek istedi\u011fim, \u015f\u00f6yle ilgin\u00e7 bir \u00f6n kabul var: Sanki kad\u0131nlar kad\u0131nlar i\u00e7in, erkekler herkes i\u00e7in \u00f6rnek te\u015fkil ediyor. Halbuki hay\u0131r! Bence biz bu diziyle \u015funu yapmaya \u00e7al\u0131\u015f\u0131yoruz, \u00f6rnek al\u0131nan karakterlerdir, kararlard\u0131r, eylemlerdir. Belli bir durumda ne yapmay\u0131 se\u00e7ersin? Ve bana kal\u0131rsa bu, bir insan\u0131n nas\u0131l g\u00f6r\u00fcnd\u00fc\u011f\u00fcnden ba\u011f\u0131ms\u0131z.\n\nDr. Who gibi d\u00fcnya \u00e7ap\u0131nda tan\u0131nan bir karakteri oynamak hayat\u0131n\u0131zda neleri de\u011fi\u015ftirdi peki?\n\nBu komik asl\u0131nda, de\u011fi\u015fim \u015f\u00f6yle ya\u015fand\u0131: Duyuru yap\u0131ld\u0131ktan birka\u00e7 ay sonra \u00e7ekimlere ba\u015flad\u0131k, ilk sezonu bitirdik ve bir s\u00fcre ara verdik, sonra tan\u0131t\u0131m i\u00e7in tekrar ortaya \u00e7\u0131kt\u0131k. O s\u0131rada kar\u015f\u0131la\u015ft\u0131\u011f\u0131m devasa ilgi beni \u00e7ok k\u0131r\u0131lgan hissettirdi. Herkesin senin hakk\u0131nda bir fikri var ve olumlu ya da olumsuz buna kar\u015f\u0131 \u00e7ok korunmas\u0131zs\u0131n. Nereye gitsen herkes g\u00f6z\u00fcn\u00fc sana dikmi\u015f gibi hissediyorsun. Neyse ki t\u00fcm bunlar olabilecek en harika \u015fekilde azalarak bitti, g\u00fcndemden d\u00fc\u015ft\u00fc. G\u00fczel olan \u015fu belki, insanlar bana kar\u015f\u0131 \u201cYa seni tan\u0131yorum ama nereden tan\u0131yorum\u201d seviyesinden art\u0131k bunun yan\u0131t\u0131n\u0131 kesinlikle bildikleri bir a\u015famaya ge\u00e7tiler.\n\nDoktordan pandemi tavsiyeleri\n\nDr. Who\u2019yu canland\u0131ran Jodie Whittaker, dizinin hayranlar\u0131 i\u00e7in k\u0131sa s\u00fcre \u00f6nce yay\u0131nlad\u0131\u011f\u0131 videoda koronavir\u00fcse kar\u015f\u0131 Dr. Who\u2019dan mesajlar verdi. Oyuncu \u201cBunu atlataca\u011f\u0131m\u0131z\u0131 akl\u0131n\u0131zdan \u00e7\u0131karmay\u0131n\u201d mesaj\u0131yla birlikte, k\u00f6t\u00fc bile olsa \u015fakalar yap\u0131n, bilime kulak verin, nazik olun ve pozitif kalmaya gayret edin tavsiyelerinde bulundu.\n\nT\u00fcrkiye, d\u00fcnyan\u0131n en sad\u0131k Dr. Who hayranlar\u0131 s\u0131ralamas\u0131nda Facebook\u2019ta alt\u0131nc\u0131 YouTube\u2019da ise son 12 aydaki 1.7 milyonluk g\u00f6r\u00fcnt\u00fcleme say\u0131s\u0131 ile dokuzuncu s\u0131rada yer al\u0131yor.",
    "keywords": [
        "\u00e7ok",
        "bu",
        "ben",
        "kad\u0131n",
        "ilk",
        "i\u00e7in",
        "whonun",
        "de\u011fi\u015ftiren",
        "tarihini",
        "dr",
        "bir",
        "ve",
        "oyuncu",
        "diye"
    ],
    "meta_keywords": [
        ""
    ],
    "publish_date": null,
    "summary": "BBC\u2019nin premium drama kanal\u0131 Q2BBC First cuma g\u00fcn\u00fc itibar\u0131yla T\u00fcrkiye\u2019de yay\u0131n hayat\u0131na ba\u015fl\u0131yor.\nKanal\u0131n T\u00fcrkiye\u2019de en \u00e7ok ilgi \u00e7eken yap\u0131mlar\u0131n\u0131n ilk s\u0131ras\u0131nda ise ku\u015fkusuz k\u00fclt bilim kurgu dizisi \u201cDr.\n1963\u2019ten bu yana devam eden ve Tardis adl\u0131 zaman makinesiyle uzayda ve zamanda yolculuk eden Dr. Who\u2019nun maceralar\u0131n\u0131 konu alan dizinin yeni sezonunda, hayranlar\u0131n\u0131 bir s\u00fcrpriz de bekliyor: Bug\u00fcne dek Dr. Who\u2019nun \u00f6ld\u00fckten sonra rejenerasyon ge\u00e7irerek ba\u015fka bir oyuncuya devredilmesiyle devam eden rol, tarihinde ilk kez bir kad\u0131n oyuncuya emanet.\nDr. Who rol\u00fcn\u00fc Peter Capaldi\u2019den devralan \u0130ngiliz oyuncu Jodie Whittaker\u2019la, yar\u0131m as\u0131rl\u0131k dizide a\u00e7t\u0131\u011f\u0131 bu yeni sayfa \u00fczerine konu\u015ftuk.\nDr. Who\u2019yu oynayaca\u011f\u0131n\u0131z\u0131 hi\u00e7 d\u00fc\u015f\u00fcnm\u00fc\u015f m\u00fcyd\u00fcn\u00fcz?\nAd\u0131m ilk duyuruldu\u011funda birileri gen\u00e7lik y\u0131llar\u0131mda yap\u0131lm\u0131\u015f bir r\u00f6portaj\u0131 bulmu\u015f, ki hi\u00e7 hat\u0131rlam\u0131yorum ama \u015f\u00f6yle diyorum o r\u00f6portajda: \u201cYa biliyorsun, tabii ki Dr. Who ya da James Bond\u2019u asla oynamayaca\u011f\u0131m\u201d falan!\n1982 do\u011fumluyum ve benim b\u00fcy\u00fcd\u00fc\u011f\u00fcm d\u00f6nemde televizyondaki ve filmlerdeki s\u00fcper kahramanlar\u0131n hep erkek olmas\u0131 kurumsalla\u015fm\u0131\u015f bir durumdu.\nElbette \u0130ngiltere\u2019de herkes Dr. Who\u2019nun kim oldu\u011funu bilir ama ben \u00f6zellikle Dr. Who izlenen bir evde b\u00fcy\u00fcmedim.\nO y\u00fczden de san\u0131r\u0131m \u00e7ok daha sonra ve oyuncu olunca, bakal\u0131m yeni Dr. Who kim olacak diye bir ton bahis yap\u0131l\u0131rd\u0131.\nAma g\u00fcn\u00fcn sonunda bir s\u00fcr\u00fc erkek oyuncu olurdu bunlar, ki y\u0131llar boyunca bu hep heyecan verici bir liste oldu ve Dr. Who\u2019yu kimin oynayaca\u011f\u0131 da her zaman bir s\u00fcrprizdi.\nDizinin yap\u0131mc\u0131s\u0131 Chris Chibnall\u2019la bu konuda ilk sohbet etti\u011fimizde, ona \u201cBir \u00e7e\u015fit uzayl\u0131y\u0131 oynayabilir miyim?\u201d diye sormu\u015ftum.\nSonra sohbetin y\u00f6n\u00fcn\u00fc de\u011fi\u015ftirip \u201cHay\u0131r ben yeni Dr. Who\u2019nun kad\u0131n olmas\u0131n\u0131 istiyorum ve audition yapaca\u011f\u0131m\u201d dedi.\nA\u00e7\u0131k\u00e7as\u0131, ben ba\u015fta bir uzayl\u0131 rol\u00fc ve erkekler i\u00e7in olmayan bir rol d\u00fc\u015f\u00fcn\u00fcrken, bu benim i\u00e7in de \u00e7ok b\u00fcy\u00fck ve harika bir s\u00fcrpriz oldu.\nBu rol\u00fcn bug\u00fcne dek erkekler taraf\u0131ndan oynanagelmesi nedeniyle, bu gelene\u011fi k\u0131rm\u0131\u015f olmaktan \u00f6t\u00fcr\u00fc herhangi bir olumsuz tepki ald\u0131n\u0131z m\u0131?\nHay\u0131r, ben almad\u0131m.\nBildi\u011fim kadar\u0131yla Chris de almad\u0131.\nAsl\u0131nda herkesin bildi\u011fi gibi doktoru oynayabilecek oyuncu havuzu \u00e7ok k\u00fc\u00e7\u00fck ve cinsiyet bu konuyla ilgisiz.\nBunun i\u00e7in temel \u00f6zellikler veya sahip olunmas\u0131 gerekenler neler?\nRol\u00fcn gerektirdi\u011fi enerjiye sahip olmal\u0131s\u0131n, \u00e7ok fazla diyalo\u011fu ezberleyebilme yetene\u011fin olmal\u0131 ve bu diyaloglar aras\u0131nda sana \u00e7ok yabanc\u0131 olan \u015feyler de var; \u00e7\u00fcnk\u00fc bilim kurgu t\u00fcr\u00fcnde bir yap\u0131m.\nKesinlikle \u201cBu role art\u0131k daha farkl\u0131 yakla\u015f\u0131lmas\u0131 gerek\u201d gibi bir hassasiyetim olmad\u0131.\nZaten hayat\u0131m boyunca oynad\u0131\u011f\u0131m hi\u00e7bir role \u201cBir kad\u0131n bunu b\u00f6yle yapar\u201d diye yakla\u015fmad\u0131m, onun yerine \u201cBen bunu nas\u0131l yapar\u0131m\u201d diye d\u00fc\u015f\u00fcnd\u00fcm.\nAma insanlar\u0131n sorular\u0131 beni g\u00fcld\u00fcr\u00fcyor tabii, \u201cEe, doktorun k\u0131z\u0131 oynayacaks\u0131n?\u201d diye geliyorlar mesela, bilmiyorum neyi kast ediyorlar.\nHayata yakla\u015f\u0131m\u0131m hi\u00e7bir konuda \u201cBir kad\u0131n bu durumda nas\u0131l hisseder?\u201d olmad\u0131, sadece hissediyorum i\u015fte.\nBen de duygular\u0131m ve tepkilerim konusunda herkes gibi bir bireyim.\nBence bu daha \u00e7ok benim performans\u00e7\u0131 kimli\u011fimle ilgili, getirdi\u011fim enerji ve yaratt\u0131\u011f\u0131m karakterle ilgili ve kesinlikle bunlar\u0131n sadece erkeklerin sahip oldu\u011fu \u00f6zellikler oldu\u011funu d\u00fc\u015f\u00fcnm\u00fcyorum.\n\u0130lk b\u00f6l\u00fcm\u00fc 1963\u2019te yay\u0131nlanan dizide Dr. Who rol\u00fcn\u00fc William Hartnell oynam\u0131\u015ft\u0131.\nBug\u00fcne dek Christopher Ecclestone\u2019dan David Tennant\u2019a 12 erkek oyuncunun hayat verdi\u011fi Dr. Who karakterini ilk kez bir kad\u0131n oyuncu canland\u0131r\u0131yor.\nBu a\u00e7\u0131dan doktoru oynaman\u0131z\u0131n erkeklere atfedilen s\u00fcper kahramanl\u0131\u011f\u0131n kad\u0131nlara ge\u00e7i\u015fi anlam\u0131nda toplumsal cinsiyet rollerine kar\u015f\u0131 \u00e7\u0131kmaya da katk\u0131s\u0131 oldu\u011funu d\u00fc\u015f\u00fcn\u00fcyor musunuz?\nBence bu durum kesinlikle de\u011fi\u015fiyor, bu ifade g\u00fcn\u00fcm\u00fcz\u00fc tam olarak temsil etmiyor diye d\u00fc\u015f\u00fcn\u00fcyorum.\nBence as\u0131l heyecan verici \u015fey, ismim duyuruldu\u011funda ya\u015fanan sevin\u00e7 ta\u015fk\u0131nl\u0131\u011f\u0131.\nHerkes \u201cEvet, i\u015fte bu\u201d dedi ve gen\u00e7 insanlar i\u00e7in, k\u0131z \u00e7ocuklar\u0131 i\u00e7in ama ayn\u0131 zamanda erkek \u00e7ocuklar i\u00e7in de.\n\u00c7\u00fcnk\u00fc her birimizin hayat\u0131m\u0131z boyunca bir noktada \u00f6rnek ald\u0131\u011f\u0131 kad\u0131nlar muhakkak vard\u0131r, bu anneleri, halalar\u0131, teyzeleri ya da ablalar\u0131d\u0131r.\nYani demek istedi\u011fim, \u015f\u00f6yle ilgin\u00e7 bir \u00f6n kabul var: Sanki kad\u0131nlar kad\u0131nlar i\u00e7in, erkekler herkes i\u00e7in \u00f6rnek te\u015fkil ediyor.\nHalbuki hay\u0131r!\nBence biz bu diziyle \u015funu yapmaya \u00e7al\u0131\u015f\u0131yoruz, \u00f6rnek al\u0131nan karakterlerdir, kararlard\u0131r, eylemlerdir.\nBelli bir durumda ne yapmay\u0131 se\u00e7ersin?\nVe bana kal\u0131rsa bu, bir insan\u0131n nas\u0131l g\u00f6r\u00fcnd\u00fc\u011f\u00fcnden ba\u011f\u0131ms\u0131z.\nDr. Who gibi d\u00fcnya \u00e7ap\u0131nda tan\u0131nan bir karakteri oynamak hayat\u0131n\u0131zda neleri de\u011fi\u015ftirdi peki?\nBu komik asl\u0131nda, de\u011fi\u015fim \u015f\u00f6yle ya\u015fand\u0131: Duyuru yap\u0131ld\u0131ktan birka\u00e7 ay sonra \u00e7ekimlere ba\u015flad\u0131k, ilk sezonu bitirdik ve bir s\u00fcre ara verdik, sonra tan\u0131t\u0131m i\u00e7in tekrar ortaya \u00e7\u0131kt\u0131k.\nO s\u0131rada kar\u015f\u0131la\u015ft\u0131\u011f\u0131m devasa ilgi beni \u00e7ok k\u0131r\u0131lgan hissettirdi.\nHerkesin senin hakk\u0131nda bir fikri var ve olumlu ya da olumsuz buna kar\u015f\u0131 \u00e7ok korunmas\u0131zs\u0131n.\nNereye gitsen herkes g\u00f6z\u00fcn\u00fc sana dikmi\u015f gibi hissediyorsun.\nNeyse ki t\u00fcm bunlar olabilecek en harika \u015fekilde azalarak bitti, g\u00fcndemden d\u00fc\u015ft\u00fc.\nG\u00fczel olan \u015fu belki, insanlar bana kar\u015f\u0131 \u201cYa seni tan\u0131yorum ama nereden tan\u0131yorum\u201d seviyesinden art\u0131k bunun yan\u0131t\u0131n\u0131 kesinlikle bildikleri bir a\u015famaya ge\u00e7tiler.\nDoktordan pandemi tavsiyeleriDr. Who\u2019yu canland\u0131ran Jodie Whittaker, dizinin hayranlar\u0131 i\u00e7in k\u0131sa s\u00fcre \u00f6nce yay\u0131nlad\u0131\u011f\u0131 videoda koronavir\u00fcse kar\u015f\u0131 Dr. Who\u2019dan mesajlar verdi.\nOyuncu \u201cBunu atlataca\u011f\u0131m\u0131z\u0131 akl\u0131n\u0131zdan \u00e7\u0131karmay\u0131n\u201d mesaj\u0131yla birlikte, k\u00f6t\u00fc bile olsa \u015fakalar yap\u0131n, bilime kulak verin, nazik olun ve pozitif kalmaya gayret edin tavsiyelerinde bulundu.\nT\u00fcrkiye, d\u00fcnyan\u0131n en sad\u0131k Dr. Who hayranlar\u0131 s\u0131ralamas\u0131nda Facebook\u2019ta alt\u0131nc\u0131 YouTube\u2019da ise son 12 aydaki 1.7 milyonluk g\u00f6r\u00fcnt\u00fcleme say\u0131s\u0131 ile dokuzuncu s\u0131rada yer al\u0131yor.",
    "article_html": "",
    "meta_description": "BBC\u2019nin k\u00fclt bilim kurgu dizisi \u201cDr. Who\u201dnun tarihine ilk kad\u0131n oyuncu olarak ge\u00e7en Jodie Whittaker \u201cBa\u015fta bir uzayl\u0131 rol\u00fc ya da erkekler i\u00e7in olmayan bir rol d\u00fc\u015f\u00fcnm\u00fc\u015ft\u00fcm, benim i\u00e7in de \u00e7ok b\u00fcy\u00fck s\u00fcrpriz oldu\u201d diyor",
    "meta_lang": "tr"
}