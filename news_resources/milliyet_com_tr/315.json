{
    "article_id": "330532d1a0fb6a018cbc796298588651.1590265981.5019174",
    "title": "\"\u015eark\u0131 s\u00f6zlerim bir g\u00fcnl\u00fck niteli\u011finde\"",
    "authors": [],
    "canonical_link": "https://www.milliyet.com.tr/kultur-sanat/sarki-sozlerim-bir-gunluk-niteliginde-6205677",
    "url": "http://milliyet.com.tr/kultur-sanat/sarki-sozlerim-bir-gunluk-niteliginde-6205677",
    "top_img": "https://i2.milimaj.com/i/milliyet/75/0x0/5eb12d9a554282105c1f2b4e.jpg",
    "meta_img": "https://i2.milimaj.com/i/milliyet/75/0x0/5eb12d9a554282105c1f2b4e.jpg",
    "movies": [],
    "text": "Uyand\u0131m Yoksun \u00fc\u00e7 hafta \u00f6nce yay\u0131nland\u0131. \u00d6ncelikle hay\u0131rl\u0131 olsun. \u015eu corona vir\u00fcs g\u00fcnlerinde bana \u00e7ok iyi gelen bir alb\u00fcm oldu. Alb\u00fcm\u00fcn hikayesiyle ba\u015flayal\u0131m isterseniz...\n\n\u00d6ncelikle \u00e7ok te\u015fekk\u00fcr ederim. \u015eark\u0131lar birileri onlar\u0131 dinlerse nefes al\u0131rlar, ya\u015farlar.\n\n'Uyand\u0131m Yoksun' benim uzun y\u0131llard\u0131r sosyal medyada kulland\u0131\u011f\u0131m bir hashtag. Beslendi\u011fi nokta son derece ki\u015fisel.\n\n\u015eark\u0131 s\u00f6zlerim yine bir g\u00fcnl\u00fck niteli\u011finde. M\u00fczikalite a\u00e7\u0131s\u0131ndan bakarsan da yeni seslerle yol ald\u0131k ama benim \u015fark\u0131lar\u0131m\u0131n olmazsa olmaz\u0131 h\u00fcz\u00fcnl\u00fc t\u0131n\u0131lar hala belirgin bir \u015fekilde ortada. \u0130lk alb\u00fcm\u00fcm \u201cK\u0131z Kafas\u0131\u201d\u2019ndan beri hep i\u00e7g\u00fcd\u00fclerimi dinliyorum. Bu alb\u00fcm kafamda \u201cBen Se\u00e7tim Yolumu\u201d adl\u0131 \u015fark\u0131y\u0131 yazd\u0131\u011f\u0131m g\u00fcn bitti. Og\u00fcn tamam art\u0131k kaydetmeye ba\u015flayabiliriz dedim. Daha \u00f6nce se\u00e7ti\u011fim baz\u0131 \u015fark\u0131lar\u0131 listeden \u00e7\u0131kard\u0131m. Yenilerini koydum. O esnada Do\u011fan Duru\u2019ya gittim prod\u00fckt\u00f6r\u00fcm olur musun diye? Alb\u00fcm\u00fc Do\u011fan ile birlikte yeniden \u015fekillendirdik A\u2019dan Z\u2019ye. Do\u011fan\u2019\u0131n alb\u00fcme kendi rengini yans\u0131tabilece\u011fini d\u00fc\u015f\u00fcnm\u00fc\u015ft\u00fcm \u00f6yle de oldu. M\u00fcthi\u015f bir enerji katt\u0131 i\u015fin i\u00e7ine. Ayr\u0131ca \u00e7al\u0131\u015fma s\u00fcrecinde bana s\u00f6z\u00fc ve m\u00fczi\u011fi kendisine ait olan 2 \u015fark\u0131 arma\u011fan etti. O \u015fark\u0131lar\u0131 da kendi \u015fark\u0131m gibi hissediyorum ilk duydu\u011fum g\u00fcnden beri.\n\nAlb\u00fcmde \u00f6nemli \u00e7ok \u00f6nemli isimlerle \u00e7al\u0131\u015ft\u0131n\u0131z. D\u00fcetler de cabas\u0131. Nas\u0131l bir enerji olu\u015ftu?\n\nD\u00fcetlerde yak\u0131n dostlar\u0131m Halil Sezai ve \u00c7a\u011fan Irmak var. \u00c7a\u011fan ile y\u0131llard\u0131r m\u00fczik \u00fczerine denedi\u011fimiz \u015feyler var. Birlikte sahneye \u00e7\u0131kmaktan da ho\u015flan\u0131yoruz. \u201cBir Kutuya Topla Ve At Beni\u201d ikimiz i\u00e7in de \u00f6zel bir yerde duruyor. \u00c7\u00fcnk\u00fc bu \u015fark\u0131y\u0131 kendi yazd\u0131\u011f\u0131m bir \u015fiirden \u015fark\u0131ya \u00e7evirmem onun \u00f6nerisiydi. Bitince \u00e7ok heyecanland\u0131k ve alb\u00fcm yap\u0131nca bu \u015fark\u0131y\u0131 birlikte s\u00f6yleriz diye s\u00f6z verdik. Halil Sezai ile s\u00f6yledi\u011fimiz \u201cBen Se\u00e7tim Yolumu\u201d ise benim son y\u0131llarda yazd\u0131\u011f\u0131m beni en iyi anlatan \u015fark\u0131 diyebilirim. Bu \u015fark\u0131 \u201cLaleler\u201d, \u201cSoyunma\u201d, \u201c\u00d6yledir Ge\u00e7er Zaman\u201d gibi \u015fark\u0131lar\u0131mla ayn\u0131 damardan besleniyor. \u015eark\u0131n\u0131n i\u00e7inde isyan var. Yazar yazmaz Halil Sezai\u2019nin sesinden duydum kula\u011f\u0131mda. Gecenin bir yar\u0131s\u0131 mesaj att\u0131m \u201csana \u015fark\u0131 yolluyorum bunu da birlikte s\u00f6ylesek\u201d diye. Sezai ile yolculu\u011fumuz da ikimiz de \u015fark\u0131 yaz\u0131p s\u00f6yledi\u011fimiz m\u00fcddet devam edecektir diye d\u00fc\u015f\u00fcn\u00fcyorum. \u015eark\u0131lar\u0131m ve onun sesi aras\u0131nda m\u00fcthi\u015f bir uyum var. Ayn\u0131 zamanda harika m\u00fczisyenlerle \u00e7al\u0131\u015ft\u0131k alb\u00fcmde. Cem Tuncer ile kaydetti\u011fimiz \u201c\u00c7ok Uzak Yollar\u0131nda\u201d var mesela. Sadece gitar ve vokal var \u015fark\u0131da. O da bir d\u00fcet g\u00f6z\u00fcmde. Derya T\u00fcrkan\u2019\u0131n \u201cYeniden Do\u011far m\u0131y\u0131m?\u201d i\u00e7in \u00e7ald\u0131\u011f\u0131 solo da inan\u0131lmaz bir hava katt\u0131 \u015fark\u0131ya. Her birine minnettar\u0131m.\n\n\"Ben uzun c\u00fcmlelerin insan\u0131y\u0131m\"\n\nAlb\u00fcmlerin sekt\u00f6r\u00fcn ko\u015fullar\u0131 gere\u011fi \"deli i\u015fi\" gibi g\u00f6r\u00fcld\u00fc\u011f\u00fc teklilerle ilerleyen bir m\u00fczik piyasas\u0131nday\u0131z. Onu da anlay\u0131\u015fla kar\u015f\u0131l\u0131yorum. Ama alb\u00fcm\u00fcn tad\u0131 her zaman ba\u015fka. Her alb\u00fcm\u00fcn bir mesaj\u0131 bir anlam\u0131 oldu\u011funa inanlardan\u0131m. Bu alb\u00fcm\u00fcn anlam\u0131 ve mesaj\u0131 nedir?\n\nBenim i\u00e7in tekli yapmak alb\u00fcm yapmaktan daha s\u0131k\u0131nt\u0131l\u0131. Tekli modas\u0131n\u0131 sevemedim. Ben uzun c\u00fcmlelerin insan\u0131y\u0131m. Bu alb\u00fcm k\u0131r\u0131k bir a\u015fk hikayesinin bendeki olgunla\u015fma hikayesi. Sabahlar\u0131 ilk uyand\u0131\u011f\u0131m\u0131zda ya\u015fad\u0131\u011f\u0131m\u0131z o ilk anlar vard\u0131r hani. G\u00f6z\u00fcn\u00fc a\u00e7ar a\u00e7maz g\u00f6rd\u00fc\u011f\u00fcn ilk renkler, kareler. Duygular\u0131m\u0131z\u0131n en ger\u00e7ek hallerinin o dakikalarda gizli oldu\u011funu d\u00fc\u015f\u00fcn\u00fcr\u00fcm. G\u00fcnl\u00fck d\u00fc\u015f\u00fcnceler, tela\u015flar, yap\u0131lacak i\u015fler tam olarak beynimize h\u00fccum etmeden \u00f6nce kendi kendinle oldu\u011fun sabah sessizli\u011finin k\u0131ymetli zamanlar\u0131. \u0130\u015fte bu alb\u00fcm\u00fcn ruh hali uykudan yeni uyanmak gibi. R\u00fcyanda \u00e7ok \u00f6zledi\u011fin birisini g\u00f6rm\u00fc\u015fs\u00fcnd\u00fcr. Sesini, kokusunu, g\u00fcven duygusunu hat\u0131rlam\u0131\u015fs\u0131nd\u0131r. Uyand\u0131\u011f\u0131nda yan\u0131nda olmamas\u0131n\u0131n yaratt\u0131\u011f\u0131 bir tatl\u0131 h\u00fcz\u00fcn bu alb\u00fcm. Kimileri bunu \u00e7ok \u00fczg\u00fcn bir hikaye gibi alg\u0131layabilir. Ama ben sevginin t\u00fcm bi\u00e7imlerine ve ruh hallerine \u00e7ok inan\u0131r\u0131m. Bir insan\u0131 ger\u00e7ekten hesaps\u0131z sevebildi\u011fin zaman asl\u0131nda onun o s\u0131rada nerede oldu\u011funun bir \u00f6nemi kalmaz. Benimki sadece bir sesleni\u015f, tarihe bir not d\u00fc\u015fme; Uyand\u0131m yoksun..\n\nYaln\u0131zl\u0131k biraz \u00f6ne \u00e7\u0131k\u0131yor gibi alb\u00fcmde. Kat\u0131l\u0131r m\u0131s\u0131n\u0131z bu g\u00f6r\u00fc\u015fe?\n\nKesinlikle kat\u0131l\u0131yorum ama buradaki yaln\u0131zl\u0131k fiziksel bir mevzu de\u011fil. Daha i\u00e7e d\u00f6n\u00fck bir yolculuk. \u0130nsan yaln\u0131zd\u0131r s\u00f6yleminin benim terazimden tart\u0131lm\u0131\u015f hali. Zaten y\u0131llar ge\u00e7tik\u00e7e ya\u015f ald\u0131k\u00e7a insanlar\u0131n kendi i\u00e7indeki yolculu\u011fu daha belirgin bir hal al\u0131yor bence. \u00c7evresi \u00e7ok kalabal\u0131k g\u00f6r\u00fcnen etraf\u0131 insanlarla dolu bir \u00e7ok ki\u015finin ne kadar yaln\u0131z oldu\u011funu derinden hissediyorum ya\u015fad\u0131\u011f\u0131m\u0131z bu \u00e7a\u011fda. Bu hazin ger\u00e7ek ayn\u0131 zamanda ki\u015finin \u00e7ok g\u00fc\u00e7l\u00fc durmas\u0131n\u0131 gerektiren bir \u00e7a\u011f \u00f6zelli\u011fi. \u015eark\u0131 s\u00f6zlerimde kulland\u0131\u011f\u0131m metaforlar i\u00e7imizdeki yaln\u0131zl\u0131\u011fa ama bu yaln\u0131zl\u0131\u011f\u0131n asl\u0131nda en g\u00fc\u00e7l\u00fc yan\u0131m\u0131z oldu\u011funa i\u015faret ediyor. Yaln\u0131zl\u0131\u011f\u0131 anlamland\u0131rabilmek de\u011ferli bir \u00e7aba.\n\n\"Yeniden Do\u011far m\u0131y\u0131m?\" klibi son d\u00f6nemin fenomeni sosyal mesafeye uyularak evde \u00e7ekildi. Biraz klipten bahsedebilir misiniz?\n\nBu alb\u00fcm\u00fcn ilk videosunu \u201cYeniden Do\u011far m\u0131y\u0131m?\u201d i\u00e7in \u00e7ekmeye karar vermi\u015ftik bu karantina g\u00fcnlerine ba\u015flamadan \u00f6nce. Hatta evden son \u00e7\u0131k\u0131\u015f\u0131m da klip toplant\u0131s\u0131 i\u00e7in olmu\u015ftu. G\u00fczel bir fikrimiz vard\u0131. Ama t\u00fcm planlar gibi o da belirsiz bir tarihe ertelendi maalesef. Yine de alb\u00fcm\u00fc videosuz yay\u0131nlamaya g\u00f6nl\u00fcm\u00fcz raz\u0131 olmad\u0131 ve b\u00f6yle bir ara \u00e7\u00f6z\u00fcm bulduk. Y\u00f6netmen Onur \u00d6zcan tek ba\u015f\u0131na kameras\u0131n\u0131 ve \u0131\u015f\u0131klar\u0131n\u0131 alarak evime geldi ve benim do\u011fal ev hallerimi \u00e7ekerek bir video haline getirdi. \u015eark\u0131n\u0131n s\u00f6zlerine ve alb\u00fcm\u00fcn ismine \u00e7ok uygun bir video oldu neticede.\n\nSenin bir y\u00f6n\u00fcn de tiyatro ve film m\u00fczikleri. \u015eu an pek \u00e7ok \u015fey sekteye u\u011fram\u0131\u015f olsa da o alanda da haz\u0131rlad\u0131\u011f\u0131n ya da bitirdi\u011fin \u00e7al\u0131\u015fmalar var m\u0131 yak\u0131n d\u00f6nemde?\n\nTam da beni \u00e7ok heyecanland\u0131ran bir tiyatro projesine ba\u015flamak \u00fczereydik ki bu olaylar ba\u015f\u0131m\u0131za geldi. \u0130stanbul Belediyesi \u015eehir Tiyatrosu\u2019nda Serdar B\u0130li\u015f ile Brecht\u2019in \u201cCesaret Ana\u201d oyununu \u00e7al\u0131\u015fmaya ba\u015flayacakt\u0131k. Bir Brecht hayran\u0131 olarak \u00fczerinde \u00e7ok d\u00fc\u015f\u00fcnd\u00fc\u011f\u00fcm bu oyun i\u00e7in m\u00fczikler yazmak benim b\u00fcy\u00fck hayalimdi. Umar\u0131m bu s\u00fcre\u00e7 ge\u00e7tikten sonra kald\u0131\u011f\u0131m\u0131z yerden devam edebiliriz.\n\nBu s\u00fcre\u00e7te m\u00fczikal \u00fcretimin durmamas\u0131 \u00e7ok g\u00fczel bir \u015fey. Ancak biliyoruz ki bu s\u00fcre\u00e7 m\u00fczisyenler i\u00e7in olduk\u00e7a zor ge\u00e7iyor. Neler s\u00f6ylemek istersiniz?\n\nGer\u00e7ekten zor g\u00fcnler ge\u00e7iriyoruz. Sanatsal \u00fcretimler her zaman dinleyicisine, seyircisine ihtiya\u00e7 duyar. Bu vir\u00fcs hepimizin akl\u0131yla oynad\u0131. Kelimenin tam anlam\u0131yla maddi ve manevi olarak debeleniyoruz asl\u0131nda. Yeni \u015feyler yaz\u0131p \u00e7izmek \u00e7ok zor bu ruh hali ile. Bir araya gelebilmek \u00e7ok \u00f6nemlidir bizim i\u015flerimizin nihayetlenmesinde. Bunu yeniden yapabilece\u011fimiz zaman \u00fcretim eski haline d\u00f6necektir. Bu s\u00fcre\u00e7te hayat\u0131n\u0131 sahneden kazanan insanlar b\u00fcy\u00fck maddi zorluklarla kar\u015f\u0131 kar\u015f\u0131yalar bu da beni ger\u00e7ekten \u00e7ok \u00fcz\u00fcyor. Devlet eliyle \u00e7\u00f6z\u00fcmlenmesi gereken bir problem.\n\nEvde g\u00fcnler nas\u0131l ge\u00e7iyor?\n\n\u00d6ncelikle \u00e7ok h\u0131zl\u0131 ge\u00e7iyor. Evde 8. haftay\u0131 tamamlamak \u00fczereyim inanam\u0131yorum. Bundan 2 ay \u00f6nce bana bir m\u00fcddet hi\u00e7 evden \u00e7\u0131kmayacaks\u0131n deseler herhalde pani\u011fe kap\u0131l\u0131r tuhaf haz\u0131rl\u0131klar yapard\u0131m. Ama zaten haz\u0131rm\u0131\u015f\u0131m onu anlad\u0131m. Zaman zaman kendi kabu\u011funa \u00e7ekilmeyi seven biri oldu\u011fum i\u00e7in yeni d\u00fczeni \u00e7abuk kabullendim. \u0130lk g\u00fcnler biraz yad\u0131rgad\u0131m sadece. Online derslerim devam ediyor. Ders g\u00fcnlerimde \u00fcniversitedeki \u00f6\u011frencilerimle bulu\u015fmak bana enerji veriyor. Yeni haftan\u0131n geldi\u011fini pazartesi sabah 9\u2019da ba\u015flayan dersimden anl\u0131yorum. Belki de \u00e7ocuklu\u011fumdan beri ilk kez sadece kendi yapt\u0131\u011f\u0131m yiyeceklerle besleniyorum. En ilgin\u00e7 k\u0131sm\u0131 bu asl\u0131nda. Uyku d\u00fczenim \u00e7ok de\u011fi\u015fti. Erken uyuyup erkenden uyan\u0131yorum. Sabahlar\u0131 dergi okuyorum. Alb\u00fcm\u00fcn yaz\u0131\u015fmalar\u0131, biraz mutfak, biraz temizlik g\u00fcn\u00fcn sonuna do\u011fru dizi ve film izlemeleri derken g\u00fcnler su gibi ak\u0131p ge\u00e7iyor. Bir de en yak\u0131nlar\u0131mla yapt\u0131\u011f\u0131m g\u00f6r\u00fcnt\u00fcl\u00fc g\u00f6r\u00fc\u015fmeler var ki bana \u00e7ok b\u00fcy\u00fck destek oldu.\n\nihsan.dindar@milliyet.com.tr",
    "keywords": [
        "\u00e7ok",
        "g\u00fcnl\u00fck",
        "bu",
        "var",
        "s\u00f6zlerim",
        "\u015fark\u0131",
        "i\u00e7in",
        "ve",
        "bir",
        "alb\u00fcm\u00fcn",
        "niteli\u011finde",
        "da",
        "zaman",
        "gibi"
    ],
    "meta_keywords": [
        ""
    ],
    "publish_date": null,
    "summary": "\u015eu corona vir\u00fcs g\u00fcnlerinde bana \u00e7ok iyi gelen bir alb\u00fcm oldu.\n'Uyand\u0131m Yoksun' benim uzun y\u0131llard\u0131r sosyal medyada kulland\u0131\u011f\u0131m bir hashtag.\n\u015eark\u0131 s\u00f6zlerim yine bir g\u00fcnl\u00fck niteli\u011finde.\nM\u00fczikalite a\u00e7\u0131s\u0131ndan bakarsan da yeni seslerle yol ald\u0131k ama benim \u015fark\u0131lar\u0131m\u0131n olmazsa olmaz\u0131 h\u00fcz\u00fcnl\u00fc t\u0131n\u0131lar hala belirgin bir \u015fekilde ortada.\nM\u00fcthi\u015f bir enerji katt\u0131 i\u015fin i\u00e7ine.\nAyr\u0131ca \u00e7al\u0131\u015fma s\u00fcrecinde bana s\u00f6z\u00fc ve m\u00fczi\u011fi kendisine ait olan 2 \u015fark\u0131 arma\u011fan etti.\nO \u015fark\u0131lar\u0131 da kendi \u015fark\u0131m gibi hissediyorum ilk duydu\u011fum g\u00fcnden beri.\nNas\u0131l bir enerji olu\u015ftu?\n\u201cBir Kutuya Topla Ve At Beni\u201d ikimiz i\u00e7in de \u00f6zel bir yerde duruyor.\n\u00c7\u00fcnk\u00fc bu \u015fark\u0131y\u0131 kendi yazd\u0131\u011f\u0131m bir \u015fiirden \u015fark\u0131ya \u00e7evirmem onun \u00f6nerisiydi.\nBitince \u00e7ok heyecanland\u0131k ve alb\u00fcm yap\u0131nca bu \u015fark\u0131y\u0131 birlikte s\u00f6yleriz diye s\u00f6z verdik.\nHalil Sezai ile s\u00f6yledi\u011fimiz \u201cBen Se\u00e7tim Yolumu\u201d ise benim son y\u0131llarda yazd\u0131\u011f\u0131m beni en iyi anlatan \u015fark\u0131 diyebilirim.\nBu \u015fark\u0131 \u201cLaleler\u201d, \u201cSoyunma\u201d, \u201c\u00d6yledir Ge\u00e7er Zaman\u201d gibi \u015fark\u0131lar\u0131mla ayn\u0131 damardan besleniyor.\nGecenin bir yar\u0131s\u0131 mesaj att\u0131m \u201csana \u015fark\u0131 yolluyorum bunu da birlikte s\u00f6ylesek\u201d diye.\nSezai ile yolculu\u011fumuz da ikimiz de \u015fark\u0131 yaz\u0131p s\u00f6yledi\u011fimiz m\u00fcddet devam edecektir diye d\u00fc\u015f\u00fcn\u00fcyorum.\n\u015eark\u0131lar\u0131m ve onun sesi aras\u0131nda m\u00fcthi\u015f bir uyum var.\nSadece gitar ve vokal var \u015fark\u0131da.\nO da bir d\u00fcet g\u00f6z\u00fcmde.\nDerya T\u00fcrkan\u2019\u0131n \u201cYeniden Do\u011far m\u0131y\u0131m?\u201d i\u00e7in \u00e7ald\u0131\u011f\u0131 solo da inan\u0131lmaz bir hava katt\u0131 \u015fark\u0131ya.\n\"Ben uzun c\u00fcmlelerin insan\u0131y\u0131m\"Alb\u00fcmlerin sekt\u00f6r\u00fcn ko\u015fullar\u0131 gere\u011fi \"deli i\u015fi\" gibi g\u00f6r\u00fcld\u00fc\u011f\u00fc teklilerle ilerleyen bir m\u00fczik piyasas\u0131nday\u0131z.\nHer alb\u00fcm\u00fcn bir mesaj\u0131 bir anlam\u0131 oldu\u011funa inanlardan\u0131m.\nBu alb\u00fcm\u00fcn anlam\u0131 ve mesaj\u0131 nedir?\nBu alb\u00fcm k\u0131r\u0131k bir a\u015fk hikayesinin bendeki olgunla\u015fma hikayesi.\nG\u00fcnl\u00fck d\u00fc\u015f\u00fcnceler, tela\u015flar, yap\u0131lacak i\u015fler tam olarak beynimize h\u00fccum etmeden \u00f6nce kendi kendinle oldu\u011fun sabah sessizli\u011finin k\u0131ymetli zamanlar\u0131.\n\u0130\u015fte bu alb\u00fcm\u00fcn ruh hali uykudan yeni uyanmak gibi.\nUyand\u0131\u011f\u0131nda yan\u0131nda olmamas\u0131n\u0131n yaratt\u0131\u011f\u0131 bir tatl\u0131 h\u00fcz\u00fcn bu alb\u00fcm.\nKimileri bunu \u00e7ok \u00fczg\u00fcn bir hikaye gibi alg\u0131layabilir.\nBir insan\u0131 ger\u00e7ekten hesaps\u0131z sevebildi\u011fin zaman asl\u0131nda onun o s\u0131rada nerede oldu\u011funun bir \u00f6nemi kalmaz.\nBenimki sadece bir sesleni\u015f, tarihe bir not d\u00fc\u015fme; Uyand\u0131m yoksun..Yaln\u0131zl\u0131k biraz \u00f6ne \u00e7\u0131k\u0131yor gibi alb\u00fcmde.\nZaten y\u0131llar ge\u00e7tik\u00e7e ya\u015f ald\u0131k\u00e7a insanlar\u0131n kendi i\u00e7indeki yolculu\u011fu daha belirgin bir hal al\u0131yor bence.\n\u00c7evresi \u00e7ok kalabal\u0131k g\u00f6r\u00fcnen etraf\u0131 insanlarla dolu bir \u00e7ok ki\u015finin ne kadar yaln\u0131z oldu\u011funu derinden hissediyorum ya\u015fad\u0131\u011f\u0131m\u0131z bu \u00e7a\u011fda.\nBu hazin ger\u00e7ek ayn\u0131 zamanda ki\u015finin \u00e7ok g\u00fc\u00e7l\u00fc durmas\u0131n\u0131 gerektiren bir \u00e7a\u011f \u00f6zelli\u011fi.\n\u015eark\u0131 s\u00f6zlerimde kulland\u0131\u011f\u0131m metaforlar i\u00e7imizdeki yaln\u0131zl\u0131\u011fa ama bu yaln\u0131zl\u0131\u011f\u0131n asl\u0131nda en g\u00fc\u00e7l\u00fc yan\u0131m\u0131z oldu\u011funa i\u015faret ediyor.\nBu alb\u00fcm\u00fcn ilk videosunu \u201cYeniden Do\u011far m\u0131y\u0131m?\u201d i\u00e7in \u00e7ekmeye karar vermi\u015ftik bu karantina g\u00fcnlerine ba\u015flamadan \u00f6nce.\nAma t\u00fcm planlar gibi o da belirsiz bir tarihe ertelendi maalesef.\nYine de alb\u00fcm\u00fc videosuz yay\u0131nlamaya g\u00f6nl\u00fcm\u00fcz raz\u0131 olmad\u0131 ve b\u00f6yle bir ara \u00e7\u00f6z\u00fcm bulduk.\nY\u00f6netmen Onur \u00d6zcan tek ba\u015f\u0131na kameras\u0131n\u0131 ve \u0131\u015f\u0131klar\u0131n\u0131 alarak evime geldi ve benim do\u011fal ev hallerimi \u00e7ekerek bir video haline getirdi.\n\u015eark\u0131n\u0131n s\u00f6zlerine ve alb\u00fcm\u00fcn ismine \u00e7ok uygun bir video oldu neticede.\nSenin bir y\u00f6n\u00fcn de tiyatro ve film m\u00fczikleri.\n\u015eu an pek \u00e7ok \u015fey sekteye u\u011fram\u0131\u015f olsa da o alanda da haz\u0131rlad\u0131\u011f\u0131n ya da bitirdi\u011fin \u00e7al\u0131\u015fmalar var m\u0131 yak\u0131n d\u00f6nemde?\nTam da beni \u00e7ok heyecanland\u0131ran bir tiyatro projesine ba\u015flamak \u00fczereydik ki bu olaylar ba\u015f\u0131m\u0131za geldi.\nBir Brecht hayran\u0131 olarak \u00fczerinde \u00e7ok d\u00fc\u015f\u00fcnd\u00fc\u011f\u00fcm bu oyun i\u00e7in m\u00fczikler yazmak benim b\u00fcy\u00fck hayalimdi.\nBu s\u00fcre\u00e7te m\u00fczikal \u00fcretimin durmamas\u0131 \u00e7ok g\u00fczel bir \u015fey.\nYeni \u015feyler yaz\u0131p \u00e7izmek \u00e7ok zor bu ruh hali ile.\nBir araya gelebilmek \u00e7ok \u00f6nemlidir bizim i\u015flerimizin nihayetlenmesinde.\nBu s\u00fcre\u00e7te hayat\u0131n\u0131 sahneden kazanan insanlar b\u00fcy\u00fck maddi zorluklarla kar\u015f\u0131 kar\u015f\u0131yalar bu da beni ger\u00e7ekten \u00e7ok \u00fcz\u00fcyor.\nBundan 2 ay \u00f6nce bana bir m\u00fcddet hi\u00e7 evden \u00e7\u0131kmayacaks\u0131n deseler herhalde pani\u011fe kap\u0131l\u0131r tuhaf haz\u0131rl\u0131klar yapard\u0131m.\nZaman zaman kendi kabu\u011funa \u00e7ekilmeyi seven biri oldu\u011fum i\u00e7in yeni d\u00fczeni \u00e7abuk kabullendim.\nAlb\u00fcm\u00fcn yaz\u0131\u015fmalar\u0131, biraz mutfak, biraz temizlik g\u00fcn\u00fcn sonuna do\u011fru dizi ve film izlemeleri derken g\u00fcnler su gibi ak\u0131p ge\u00e7iyor.\nBir de en yak\u0131nlar\u0131mla yapt\u0131\u011f\u0131m g\u00f6r\u00fcnt\u00fcl\u00fc g\u00f6r\u00fc\u015fmeler var ki bana \u00e7ok b\u00fcy\u00fck destek oldu.",
    "article_html": "",
    "meta_description": "Ge\u00e7ti\u011fimiz ay Uyand\u0131m Yoksun ad\u0131n\u0131 ta\u015f\u0131yan yeni alb\u00fcm\u00fcyle m\u00fczikseverlerle bulu\u015fan \u00c7i\u011fdem Erken, bir g\u00fcnl\u00fck olarak nitelendirdi\u011fi \u015fark\u0131 s\u00f6zleriyle dikkat \u00e7ekiyor. \u00c7a\u011fan Irmak, Halil Sezai, Derya T\u00fcrkan gibi \u00f6nemli isimlerin yer ald\u0131\u011f\u0131 alb\u00fcm\u00fcn hikayesini \u0130hsan Dindar'a anlatt\u0131. \u0130\u00e7e d\u00f6n\u00fck bir yolculuk olma \u00f6zelli\u011fi de ta\u015f\u0131yan alb\u00fcmdeki \u015fark\u0131lar yaln\u0131zl\u0131\u011f\u0131n g\u00fc\u00e7l\u00fc bir y\u00f6n\u00fcm\u00fcz oldu\u011funa dikkat \u00e7ekiyor.",
    "meta_lang": "tr"
}