{
    "article_id": "2f5140b7fdad46e2e5df591d619a1fd4.1590265702.6615834",
    "title": "Sigorta s\u00f6zl\u00fc\u011f\u00fc",
    "authors": [],
    "canonical_link": "https://www.milliyet.com.tr/sigorta/sigorta-sozlugu-6168113",
    "url": "http://milliyet.com.tr/sigorta/sigortada-bilinmeyen-sozcukler-ne-anlama-geliyor-6168113",
    "top_img": "https://i2.milimaj.com/i/milliyet/75/0x0/5e71c58755427f1bdc13cbae.jpg",
    "meta_img": "https://i2.milimaj.com/i/milliyet/75/0x0/5e71c58755427f1bdc13cbae.jpg",
    "movies": [],
    "text": "-E-\n\nEksik Sigorta (Under Insurance)\n\nSigorta bedelinin, sigorta de\u011ferinden k\u00fc\u00e7\u00fck olmas\u0131na, eksik sigorta denir. Poli\u00e7ede yaz\u0131l\u0131 sigorta bedelinin, sigortaya konu olan mal\u0131n ger\u00e7ek ve makul de\u011ferinin alt\u0131nda olmas\u0131 durumudur. Eksik sigorta durumunda, \u00f6rne\u011fin, tam z\u0131ya halinde, sigorta \u015firketinin \u00f6deyece\u011fi en fazla miktar, poli\u00e7ede beyan edilmi\u015f sigorta bedeli kadar olacakt\u0131r. K\u0131smi hasarlarda da ayn\u0131 durum s\u00f6z konusudur ve sigorta \u015firketinin \u00f6deyece\u011fi en fazla hasar miktar\u0131, eksik sigorta bedelinin, olmas\u0131 gereken sigorta bedeline oran\u0131 kadard\u0131r.\n\n-F-\n\nFerdi kaza sigortas\u0131\n\nBir kaza sonucu ortaya \u00e7\u0131kan \u00f6l\u00fcm ve yaralanma hallerinde sigortal\u0131 yada yak\u0131nlar\u0131n\u0131n tazmin edilmesini ama\u00e7layan sigorta t\u00fcr\u00fcd\u00fcr.\n\n-H-\n\nHasar / Prim Oran\u0131\n\n\u00d6denmi\u015f ve muallak hasarlar toplam\u0131n\u0131n kazan\u0131lm\u0131\u015f prime olan oran\u0131d\u0131r. Genel anlam\u0131yla, belli bir hesap y\u0131l\u0131 itibar\u0131yla hasarlar\u0131n prim gelirine y\u00fczde olarak ifade edilmi\u015f oran\u0131n\u0131 g\u00f6stermektedir. Hasar prim oran\u0131n\u0131n hesab\u0131 \u015fu \u015fekilde yap\u0131lmaktad\u0131r:\n\n(\u00d6denen Hasar + Muallak Hasar + Cari Y\u0131l Prim Rezervi) / (Prim + Ge\u00e7en Y\u0131ldan Devreden Muallak Hasar + Ge\u00e7en Y\u0131ldan Devreden Prim Rezervi)\n\n-K-\n\nKazan\u0131lm\u0131\u015f Haklar\n\nSigortal\u0131n\u0131n poli\u00e7e yenilemelerini mevcut poli\u00e7enin biti\u015f tarihinden 30 g\u00fcn \u00f6ncesi ile 30 g\u00fcn sonras\u0131 aras\u0131nda yapmas\u0131 durumunda, ge\u00e7erlili\u011fi devam edecek olan haklard\u0131r.\n\nK\u0131smi Hasar\n\nSigorta konusu olan \u015feyin, ekonomik de\u011ferini tamamen kaybetmeyecek derecede hasarlanmas\u0131 durumudur. Ancak, bir hasar\u0131n \"k\u0131smi\" olup olmad\u0131\u011f\u0131n\u0131 belirleyen bir ekonomik s\u0131n\u0131r s\u00f6z konusudur ve bu s\u0131n\u0131r sigortac\u0131 a\u00e7\u0131s\u0131ndan \u00e7ok \u00f6nemlidir. Sigorta konusu olan \u015feyin k\u0131smen hasarlanmas\u0131 durumunda dahi, tamir ve di\u011fer masraflar toplam\u0131n\u0131n sigorta bedeline g\u00f6re y\u00fcksek bir oran tutmas\u0131, di\u011fer bir deyi\u015fle tamirin ekonomik olmamas\u0131 halinde h\u00fckmi tam z\u0131ya \u00e7\u00f6z\u00fcm\u00fcne gidilebilir. Buna g\u00f6re, bir hasar\u0131n k\u0131smi nitelikte olup olmad\u0131\u011f\u0131n\u0131 belirleyen fakt\u00f6r, tamir bedelinin sigorta \u015firketi a\u00e7\u0131s\u0131ndan ekonomik olmas\u0131d\u0131r. Baz\u0131 hallerde sigorta s\u00f6zle\u015fmesinde, bu konuda a\u00e7\u0131k h\u00fck\u00fcmlere yer verilebilmektedir.\n\nKloz\n\nPoli\u00e7enin bir b\u00f6l\u00fcm\u00fc veya poli\u00e7eye ekli, \u00f6zel \u015fartt\u0131r ve taraflar aras\u0131ndaki s\u00f6zle\u015fmenin ger\u00e7ek s\u0131n\u0131rlar\u0131n\u0131 belirlemek amac\u0131yla kullan\u0131lmaktad\u0131r.\n\n-M-\n\nMuafiyet\n\nTazminat\u0131n \u00f6denmesi s\u0131ras\u0131nda, s\u00f6z konusu hasar\u0131n sigortal\u0131n\u0131n \u00fczerinde kalan b\u00f6l\u00fcm\u00fcd\u00fcr. Sigortac\u0131n\u0131n sorumlulu\u011fu, sigortal\u0131 taraf\u0131ndan kar\u015f\u0131lanmas\u0131 \u00f6ng\u00f6r\u00fclen miktar a\u015f\u0131ld\u0131ktan sonra ba\u015flamaktad\u0131r. Hasar halinde sigortal\u0131ya belli bir mebla\u011f\u0131n \u00f6denmemesi anlam\u0131na gelen bu uygulamada, primler de muafiyetsiz sigortaya oranla daha d\u00fc\u015f\u00fck belirlenir. Belirlenen muafiyet rakam\u0131na kadar olan hasarlar\u0131n \u00f6denmedi\u011fi, yaln\u0131z ge\u00e7en mebla\u011f\u0131n \u00f6dendi\u011fi muafiyete tenzili muafiyet; belirlenen muafiyet rakam\u0131na kadar olan hasarlar\u0131n \u00f6denmedi\u011fi, ge\u00e7en hasarlar\u0131n ise kesintisiz \u00f6dendi\u011fi muafiyet t\u00fcr\u00fcne ise entegral muafiyet denir.\n\nM\u00fccbir Sebep\n\n\u0130nsan iradesi, g\u00fcc\u00fc ve m\u00fcdahalesiyle \u00f6n\u00fcne ge\u00e7ilemeyen, deprem, y\u0131ld\u0131r\u0131m, kas\u0131rga gibi do\u011fal afetler m\u00fccbir sebep olarak adland\u0131r\u0131lmaktad\u0131r ve Sorumluluk Hukuku ve Sorumluluk Sigortalar\u0131 a\u00e7\u0131s\u0131ndan \u00f6nem ta\u015f\u0131maktad\u0131r. Bu tip do\u011fa olaylar\u0131, sonu\u00e7lar\u0131 itibar\u0131yla herhangi bir ki\u015fi i\u00e7in sorumluluk do\u011furabilecek nitelikte de\u011fildir.\n\n-P-\n\nPoli\u00e7e\n\nGenellikle yaz\u0131l\u0131 sigorta s\u00f6zle\u015fmesi anlam\u0131nda kullan\u0131lmaktad\u0131r. Sigortac\u0131 ile sigortal\u0131 aras\u0131ndaki sigorta s\u00f6zle\u015fmesinin yaz\u0131l\u0131, yasal delilidir. Sigortac\u0131 ile teklif sahibinin teminat \u015fartlar\u0131 ve sigorta primi \u00fczerinde anla\u015fmalar\u0131ndan sonra, sigortac\u0131 taraf\u0131ndan d\u00fczenlenmektedir. Sigorta poli\u00e7esi, her iki taraf\u0131n hak ve bor\u00e7lar\u0131n\u0131 g\u00f6steren, sigorta bedeli, sigorta primi, primin \u00f6denme zaman\u0131 ve yeri, sigorta konusu, risk yeri ve teminat\u0131n s\u00fcresinin belirtildi\u011fi, sigortac\u0131 taraf\u0131ndan imzalanarak sigorta ettirene verilen, sigorta s\u00f6zle\u015fmesini temsil eden bir belgedir. Poli\u00e7elerde, sigorta bran\u015f\u0131n\u0131n \u00f6zelliklerine g\u00f6re, sigorta \u015firketi ile sigorta ettirenin mutab\u0131k kald\u0131klar\u0131, \u00f6rne\u011fin taraflar\u0131n bor\u00e7 ve y\u00fck\u00fcml\u00fcl\u00fckleri, hasar durumunda izlenecek prosed\u00fcr gibi bilgiler de bulunmaktad\u0131r.\n\nPoli\u00e7e Devri\n\nPoli\u00e7e \u00fcst\u00fcndeki yasal haklar\u0131n devridir. Sigorta konusu \u00fczerindeki sigorta edilebilir menfaatin sona ermesi, poli\u00e7enin ge\u00e7erlili\u011fi \u00fczerinde, bran\u015flara g\u00f6re de\u011fi\u015fik etkilerde bulunmaktad\u0131r. \u00d6rne\u011fin Yang\u0131n Sigortalar\u0131\u2019nda, sigortal\u0131 mal\u0131n sat\u0131\u015f veya miras yoluyla ba\u015fka bir ki\u015fiye ge\u00e7mesi durumunda, poli\u00e7enin devam\u0131 y\u00f6n\u00fcnde sigortac\u0131n\u0131n r\u0131zas\u0131 olmad\u0131\u011f\u0131 takdirde, poli\u00e7e, h\u00fckm\u00fcn\u00fc yitirmektedir. Ancak, Nakliyat Y\u00fck Sigortalar\u0131\u2019nda, sigorta konusu olan ticari mal \u00fczerindeki menfaatin sahibi de\u011fi\u015fse dahi, poli\u00e7e, h\u00fckm\u00fcn\u00fc devam ettirmektedir. Bu durumda, Nakliyat Poli\u00e7esi K\u0131ymetli bir evrak niteli\u011finde devredilmekte ve herhangi bir hasar halinde \u00f6deme, poli\u00e7enin ad\u0131na d\u00fczenlendi\u011fi ki\u015fiye de\u011fil, y\u00fck \u00fczerinde menfaat sahibi olan ki\u015fiye yap\u0131lmaktad\u0131r.\n\n-R-\n\nReas\u00fcrans\n\nBir sigorta \u015firketinin poli\u00e7e satt\u0131\u011f\u0131 sigortal\u0131lardan sat\u0131n ald\u0131\u011f\u0131 risklerin bir k\u0131sm\u0131n\u0131 veya tamam\u0131n\u0131 ba\u015fka bir \u015firkete devretmesidir.\n\nRisk\n\nZarar\u0131n veya hasar\u0131n ortaya \u00e7\u0131kmas\u0131n\u0131n muhtemel oldu\u011fu durumdur. Sigorta terminolojisinde bir\u00e7ok anlamda kullan\u0131lmaktad\u0131r. Belirsizlik, zarara neden olan olaylar\u0131n meydana gelme ihtimali, sigorta edilen \u015fey gibi anlamlarda da kullan\u0131lmakla birlikte as\u0131l anlam\u0131, sigorta teminat\u0131 alt\u0131na al\u0131nm\u0131\u015f olan sigortal\u0131 \u015feyin kar\u015f\u0131 kar\u015f\u0131ya bulundu\u011fu tehlikelerdir.\n\nSigortac\u0131; riski, sigortal\u0131n\u0131n bildirimine dayanarak bu riske tekab\u00fcl eden bir \u00fccret kar\u015f\u0131l\u0131\u011f\u0131nda temin eder. \u015eartlar\u0131n de\u011fi\u015fmesi sigortal\u0131ya, sigortac\u0131n\u0131n isteyece\u011fi ek \u00fccreti \u00f6deme zorunlulu\u011fu y\u00fckler ve bu \u00fccret \u00f6denmedi\u011fi takdirde ise sigortac\u0131ya s\u00f6zle\u015fmeyi bozma hakk\u0131n\u0131 verir.\n\nRisk Primi\n\nEldeki istatistiklere dayan\u0131larak hesaplanm\u0131\u015f muhtemel hasar miktar\u0131 ve hasar masraflar\u0131n\u0131 kar\u015f\u0131lamak \u00fczere hesaplanm\u0131\u015f net prim miktar\u0131d\u0131r. Tehlike primi olarak da adland\u0131r\u0131labilir. Prim miktar\u0131, ilgili bran\u015fa ba\u011fl\u0131 olarak y\u0131ll\u0131k hesaplanabildi\u011fi gibi tehlikenin var oldu\u011fu d\u00fc\u015f\u00fcn\u00fclen d\u00f6nem itibariyle de belirlenebilir. Sadece tehlikenin maliyeti esas al\u0131nd\u0131\u011f\u0131 i\u00e7in, safi prim olarak da adland\u0131r\u0131lmaktad\u0131r. Bu terim \u201cPure Premium\u201d olarak da ifade edilebilmektedir.\n\n-S-\n\nS\u00fcrprim\n\nSigortac\u0131n\u0131n normal prim ile sigorta edemedi\u011fi rizikolar i\u00e7in sigortal\u0131dan istedi\u011fi ek \u00fccrete \u201cs\u00fcrprim\u201d denir. S\u00fcrprim hemen b\u00fct\u00fcn sigorta bran\u015flar\u0131nda vard\u0131r. Hayat sigortalar\u0131nda s\u00fcrprim uygulamas\u0131, ba\u015fl\u0131 ba\u015f\u0131na bir uzmanl\u0131k konusudur. Bu bran\u015fta s\u00fcrprim belirlenmesi ve uygulanmas\u0131 mediko-akt\u00fcerlere aittir. Bu ki\u015filerin gayet geni\u015f t\u0131p bilgisi ve sigorta matemati\u011fine hakimiyeti vard\u0131r. S\u00fcrprim belirlenmesine esas olan da hastal\u0131klar \u00fczerinde yap\u0131lan istatistiki ara\u015ft\u0131rmalar\u0131n sonu\u00e7lar\u0131d\u0131r.\n\n-T-\n\nTecditname\n\nSigortal\u0131n\u0131n, sigorta poli\u00e7esinin bitim s\u00fcresi sonunda teminattan yoksun kalmamas\u0131 i\u00e7in \u015firketin tek tarafl\u0131 olarak poli\u00e7enin yenilenmesini istedi\u011fi belgedir. Sigortal\u0131n\u0131n kabul\u00fc ile poli\u00e7enin yeniden ve yeni \u015fartlarla y\u00fcr\u00fcrl\u00fc\u011fe girmesini sa\u011flar.\n\nTeminat\n\nSigortac\u0131n\u0131n sigortal\u0131ya rizikonun ger\u00e7ekle\u015fmesi halinde vermeyi taahh\u00fct etti\u011fi g\u00fcvencedir. Sigorta poli\u00e7esi ile g\u00fcvence alt\u0131na al\u0131nan risk veya risklerin ger\u00e7ekle\u015fmesi halinde sigortac\u0131 taraf\u0131ndan \u00f6denecek mebla\u011fd\u0131r. Tarife veya \u00fcr\u00fcn baz\u0131nda poli\u00e7ede verilmesi zorunlu olunan teminatlara ana teminat, se\u00e7imlik olanlara ise ek teminat denir.\n\nTenzili Muafiyet\n\nHasar\u0131n belli bir miktar\u0131n\u0131n sigortal\u0131 taraf\u0131ndan y\u00fcklenilmesini ifade eder. Bu miktar sigorta bedelinin veya hasar\u0131n belli bir y\u00fczdesi veya maktu bir bedel olabilir. Sigorta d\u00f6nemi i\u00e7erisinde meydana gelen her bir hasar i\u00e7in olabildi\u011fi gibi, toplam hasar miktar\u0131 i\u00e7in de s\u00f6z konusu olabilmektedir. Tenzili muafiyet oran\u0131 veya miktar\u0131n\u0131n y\u00fcksek olmas\u0131, sigortal\u0131n\u0131n \u00f6deyece\u011fi prim miktar\u0131n\u0131 azaltan bir etkendir.\n\n-\u00dc-\n\n\u00dc\u00e7\u00fcnc\u00fc \u015eah\u0131s Mali Sorumluluk Sigortas\u0131\n\nBir ki\u015finin, gerek \u00f6zel ya\u015fam\u0131nda, gerekse yapmakta oldu\u011fu i\u015fi dolay\u0131s\u0131yla ba\u015fkalar\u0131na verebilece\u011fi her t\u00fcrl\u00fc bedeni ve maddi zarar nedeniyle, kendisine y\u00f6neltilecek tazminat talepleri ile ilgili sorumluluklar\u0131n\u0131 teminat alt\u0131na alan sigortalard\u0131r. \u00dcr\u00fcn Sorumluluk Sigortas\u0131, Mesleki Sorumluluk Sigortas\u0131, Genel Sorumluluk Sigortas\u0131, Ki\u015fisel Sorumluluk Sigortas\u0131 en \u00e7ok bilinen ve uygulanmakta olan \u00dc\u00e7\u00fcnc\u00fc \u015eah\u0131s Sigortalar\u0131d\u0131r.\n\n-Y-\n\nYenileme\n\nSigorta poli\u00e7esinin (veya reas\u00fcrans anla\u015fmas\u0131n\u0131n) y\u00fcr\u00fcrl\u00fckte oldu\u011fu s\u00fcrenin dolmas\u0131yla birlikte, sigorta s\u00f6zle\u015fmesinde bulunan her iki taraf\u0131n iradesiyle, y\u00fcr\u00fcrl\u00fckteki poli\u00e7enin devam etmesini sa\u011flayan bir s\u00fcre\u00e7tir.\n\nYenilemede, eski poli\u00e7enin \u015fartlar\u0131 ve primiyle devam etmek, poli\u00e7enin kapsam\u0131n\u0131 geni\u015fletmek, daraltmak ilave \u015fartlar koymak, ek prim almak veya primi azaltmak gibi de\u011fi\u015fiklikler yap\u0131labilir. Sigorta \u015firketi, poli\u00e7enin s\u00fcresi dolmadan belli bir s\u00fcre \u00f6nce, yenileme \u015fart\u0131yla birlikte, sigortal\u0131ya bir yenileme ihbar\u0131 (renewal notice) g\u00f6nderir. Sigortal\u0131, sigorta \u015firketinden gelen ve ayn\u0131 zamanda bir teklif anlam\u0131na gelen bu uyar\u0131dan sonra poli\u00e7enin devam etmesini kabul edip etmeme hakk\u0131na sahiptir. Ayn\u0131 \u015fekilde, sigorta \u015firketi de rizikonun a\u011f\u0131rla\u015ft\u0131\u011f\u0131n\u0131 veya ba\u015fka herhangi bir nedenle poli\u00e7eye devam etmeme karar\u0131n\u0131 verebilir. (sa\u011fl\u0131k sigortalar\u0131nda, sigortal\u0131ya verilen yenileme garantisi bu durumun istisnas\u0131d\u0131r.)\n\n-Z-\n\nZorunlu sigortalar\n\nKi\u015finin, yasa dolay\u0131s\u0131yla yapt\u0131rmak zorunda oldu\u011fu sigortad\u0131r. Ki\u015finin \u00fc\u00e7\u00fcnc\u00fc \u015fah\u0131slara kar\u015f\u0131 sorumlu olmas\u0131 durumunda, \u00fc\u00e7\u00fcnc\u00fc \u015fah\u0131slar\u0131n tazminats\u0131z kalmas\u0131n\u0131 \u00f6nlemek \u00fczere, sigorta sistemi kullan\u0131larak olu\u015fturulmu\u015f bir tedbir olarak d\u00fc\u015f\u00fcn\u00fclmelidir.\n\nZorunlu sigortalara verilebilecek tipik bir \u00f6rnek, Trafik Sigortalar\u0131d\u0131r. Hemen b\u00fct\u00fcn d\u00fcnyada uygulanmakta olan bir zorunlu sigorta t\u00fcr\u00fcd\u00fcr. Ki\u015finin, sahibi oldu\u011fu motorlu ara\u00e7 dolay\u0131s\u0131yla \u00fc\u00e7\u00fcnc\u00fc \u015fah\u0131slara verebilece\u011fi hasarlardan do\u011fabilecek sorumluluklar\u0131n\u0131 kapsamaktad\u0131r. \u00dclkemizde de uygulanmakta olan \u201cKarayollar\u0131 Motorlu Ara\u00e7lar Zorunlu Mali Sorumluluk Sigortas\u0131\u201d, \u201cOtob\u00fcs Zorunlu Koltuk Ferdi Kaza Sigortas\u0131\u201d, \u201cT\u00fcpgaz Zorunlu Sorumluluk Sigortas\u0131\u201d, \u201cTehlikeli Maddeler Zorunlu Sorumluluk Sigortas\u0131\u201d gibi zorunlu sigortalar d\u0131\u015f\u0131nda, \u00f6zellikle geli\u015fmi\u015f \u00fclkelerde uygulanan \u201c\u0130\u015fveren Mali Mesuliyet Sigortas\u0131\u201d, \u201c\u00c7evre Kirlili\u011fi Sorumluluk Sigortas\u0131\u201d gibi zorunlu sigortalar vard\u0131r.\n\nKi\u015finin, genellikle \u00fc\u00e7\u00fcnc\u00fc \u015fah\u0131slara verebilece\u011fi zararlara kar\u015f\u0131 zorunlu tutulan sorumluluk sigortalar\u0131n\u0131n d\u0131\u015f\u0131nda, tamamen ba\u015fka ama\u00e7lar d\u00fc\u015f\u00fcn\u00fclerek zorunlu tutulmu\u015f, ki\u015finin baz\u0131 do\u011fal afetler nedeniyle, kendi mal\u0131na gelebilecek maddi hasar\u0131n\u0131 kar\u015f\u0131layan zorunlu sigortalar da mevcuttur. \u00dclkemizde uygulanmakta olan Zorunlu Deprem Sigortas\u0131 bu uygulamaya bir \u00f6rnektir.",
    "keywords": [
        "olan",
        "sorumluluk",
        "bu",
        "veya",
        "s\u00f6zl\u00fc\u011f\u00fc",
        "hasar",
        "sigorta",
        "zorunlu",
        "ve",
        "bir",
        "prim"
    ],
    "meta_keywords": [
        ""
    ],
    "publish_date": null,
    "summary": "-E-Eksik Sigorta (Under Insurance)Sigorta bedelinin, sigorta de\u011ferinden k\u00fc\u00e7\u00fck olmas\u0131na, eksik sigorta denir.\nPoli\u00e7ede yaz\u0131l\u0131 sigorta bedelinin, sigortaya konu olan mal\u0131n ger\u00e7ek ve makul de\u011ferinin alt\u0131nda olmas\u0131 durumudur.\nEksik sigorta durumunda, \u00f6rne\u011fin, tam z\u0131ya halinde, sigorta \u015firketinin \u00f6deyece\u011fi en fazla miktar, poli\u00e7ede beyan edilmi\u015f sigorta bedeli kadar olacakt\u0131r.\nK\u0131smi hasarlarda da ayn\u0131 durum s\u00f6z konusudur ve sigorta \u015firketinin \u00f6deyece\u011fi en fazla hasar miktar\u0131, eksik sigorta bedelinin, olmas\u0131 gereken sigorta bedeline oran\u0131 kadard\u0131r.\n-F-Ferdi kaza sigortas\u0131Bir kaza sonucu ortaya \u00e7\u0131kan \u00f6l\u00fcm ve yaralanma hallerinde sigortal\u0131 yada yak\u0131nlar\u0131n\u0131n tazmin edilmesini ama\u00e7layan sigorta t\u00fcr\u00fcd\u00fcr.\n-H-Hasar / Prim Oran\u0131\u00d6denmi\u015f ve muallak hasarlar toplam\u0131n\u0131n kazan\u0131lm\u0131\u015f prime olan oran\u0131d\u0131r.\nGenel anlam\u0131yla, belli bir hesap y\u0131l\u0131 itibar\u0131yla hasarlar\u0131n prim gelirine y\u00fczde olarak ifade edilmi\u015f oran\u0131n\u0131 g\u00f6stermektedir.\nHasar prim oran\u0131n\u0131n hesab\u0131 \u015fu \u015fekilde yap\u0131lmaktad\u0131r:(\u00d6denen Hasar + Muallak Hasar + Cari Y\u0131l Prim Rezervi) / (Prim + Ge\u00e7en Y\u0131ldan Devreden Muallak Hasar + Ge\u00e7en Y\u0131ldan Devreden Prim Rezervi)-K-Kazan\u0131lm\u0131\u015f HaklarSigortal\u0131n\u0131n poli\u00e7e yenilemelerini mevcut poli\u00e7enin biti\u015f tarihinden 30 g\u00fcn \u00f6ncesi ile 30 g\u00fcn sonras\u0131 aras\u0131nda yapmas\u0131 durumunda, ge\u00e7erlili\u011fi devam edecek olan haklard\u0131r.\nAncak, bir hasar\u0131n \"k\u0131smi\" olup olmad\u0131\u011f\u0131n\u0131 belirleyen bir ekonomik s\u0131n\u0131r s\u00f6z konusudur ve bu s\u0131n\u0131r sigortac\u0131 a\u00e7\u0131s\u0131ndan \u00e7ok \u00f6nemlidir.\nSigorta konusu olan \u015feyin k\u0131smen hasarlanmas\u0131 durumunda dahi, tamir ve di\u011fer masraflar toplam\u0131n\u0131n sigorta bedeline g\u00f6re y\u00fcksek bir oran tutmas\u0131, di\u011fer bir deyi\u015fle tamirin ekonomik olmamas\u0131 halinde h\u00fckmi tam z\u0131ya \u00e7\u00f6z\u00fcm\u00fcne gidilebilir.\nBuna g\u00f6re, bir hasar\u0131n k\u0131smi nitelikte olup olmad\u0131\u011f\u0131n\u0131 belirleyen fakt\u00f6r, tamir bedelinin sigorta \u015firketi a\u00e7\u0131s\u0131ndan ekonomik olmas\u0131d\u0131r.\nBaz\u0131 hallerde sigorta s\u00f6zle\u015fmesinde, bu konuda a\u00e7\u0131k h\u00fck\u00fcmlere yer verilebilmektedir.\nKlozPoli\u00e7enin bir b\u00f6l\u00fcm\u00fc veya poli\u00e7eye ekli, \u00f6zel \u015fartt\u0131r ve taraflar aras\u0131ndaki s\u00f6zle\u015fmenin ger\u00e7ek s\u0131n\u0131rlar\u0131n\u0131 belirlemek amac\u0131yla kullan\u0131lmaktad\u0131r.\nHasar halinde sigortal\u0131ya belli bir mebla\u011f\u0131n \u00f6denmemesi anlam\u0131na gelen bu uygulamada, primler de muafiyetsiz sigortaya oranla daha d\u00fc\u015f\u00fck belirlenir.\nM\u00fccbir Sebep\u0130nsan iradesi, g\u00fcc\u00fc ve m\u00fcdahalesiyle \u00f6n\u00fcne ge\u00e7ilemeyen, deprem, y\u0131ld\u0131r\u0131m, kas\u0131rga gibi do\u011fal afetler m\u00fccbir sebep olarak adland\u0131r\u0131lmaktad\u0131r ve Sorumluluk Hukuku ve Sorumluluk Sigortalar\u0131 a\u00e7\u0131s\u0131ndan \u00f6nem ta\u015f\u0131maktad\u0131r.\nBu tip do\u011fa olaylar\u0131, sonu\u00e7lar\u0131 itibar\u0131yla herhangi bir ki\u015fi i\u00e7in sorumluluk do\u011furabilecek nitelikte de\u011fildir.\n-P-Poli\u00e7eGenellikle yaz\u0131l\u0131 sigorta s\u00f6zle\u015fmesi anlam\u0131nda kullan\u0131lmaktad\u0131r.\nSigortac\u0131 ile sigortal\u0131 aras\u0131ndaki sigorta s\u00f6zle\u015fmesinin yaz\u0131l\u0131, yasal delilidir.\nSigortac\u0131 ile teklif sahibinin teminat \u015fartlar\u0131 ve sigorta primi \u00fczerinde anla\u015fmalar\u0131ndan sonra, sigortac\u0131 taraf\u0131ndan d\u00fczenlenmektedir.\nSigorta poli\u00e7esi, her iki taraf\u0131n hak ve bor\u00e7lar\u0131n\u0131 g\u00f6steren, sigorta bedeli, sigorta primi, primin \u00f6denme zaman\u0131 ve yeri, sigorta konusu, risk yeri ve teminat\u0131n s\u00fcresinin belirtildi\u011fi, sigortac\u0131 taraf\u0131ndan imzalanarak sigorta ettirene verilen, sigorta s\u00f6zle\u015fmesini temsil eden bir belgedir.\nPoli\u00e7elerde, sigorta bran\u015f\u0131n\u0131n \u00f6zelliklerine g\u00f6re, sigorta \u015firketi ile sigorta ettirenin mutab\u0131k kald\u0131klar\u0131, \u00f6rne\u011fin taraflar\u0131n bor\u00e7 ve y\u00fck\u00fcml\u00fcl\u00fckleri, hasar durumunda izlenecek prosed\u00fcr gibi bilgiler de bulunmaktad\u0131r.\nSigorta konusu \u00fczerindeki sigorta edilebilir menfaatin sona ermesi, poli\u00e7enin ge\u00e7erlili\u011fi \u00fczerinde, bran\u015flara g\u00f6re de\u011fi\u015fik etkilerde bulunmaktad\u0131r.\n\u00d6rne\u011fin Yang\u0131n Sigortalar\u0131\u2019nda, sigortal\u0131 mal\u0131n sat\u0131\u015f veya miras yoluyla ba\u015fka bir ki\u015fiye ge\u00e7mesi durumunda, poli\u00e7enin devam\u0131 y\u00f6n\u00fcnde sigortac\u0131n\u0131n r\u0131zas\u0131 olmad\u0131\u011f\u0131 takdirde, poli\u00e7e, h\u00fckm\u00fcn\u00fc yitirmektedir.\nAncak, Nakliyat Y\u00fck Sigortalar\u0131\u2019nda, sigorta konusu olan ticari mal \u00fczerindeki menfaatin sahibi de\u011fi\u015fse dahi, poli\u00e7e, h\u00fckm\u00fcn\u00fc devam ettirmektedir.\nBu durumda, Nakliyat Poli\u00e7esi K\u0131ymetli bir evrak niteli\u011finde devredilmekte ve herhangi bir hasar halinde \u00f6deme, poli\u00e7enin ad\u0131na d\u00fczenlendi\u011fi ki\u015fiye de\u011fil, y\u00fck \u00fczerinde menfaat sahibi olan ki\u015fiye yap\u0131lmaktad\u0131r.\n-R-Reas\u00fcransBir sigorta \u015firketinin poli\u00e7e satt\u0131\u011f\u0131 sigortal\u0131lardan sat\u0131n ald\u0131\u011f\u0131 risklerin bir k\u0131sm\u0131n\u0131 veya tamam\u0131n\u0131 ba\u015fka bir \u015firkete devretmesidir.\nSigorta terminolojisinde bir\u00e7ok anlamda kullan\u0131lmaktad\u0131r.\nBelirsizlik, zarara neden olan olaylar\u0131n meydana gelme ihtimali, sigorta edilen \u015fey gibi anlamlarda da kullan\u0131lmakla birlikte as\u0131l anlam\u0131, sigorta teminat\u0131 alt\u0131na al\u0131nm\u0131\u015f olan sigortal\u0131 \u015feyin kar\u015f\u0131 kar\u015f\u0131ya bulundu\u011fu tehlikelerdir.\nSigortac\u0131; riski, sigortal\u0131n\u0131n bildirimine dayanarak bu riske tekab\u00fcl eden bir \u00fccret kar\u015f\u0131l\u0131\u011f\u0131nda temin eder.\n\u015eartlar\u0131n de\u011fi\u015fmesi sigortal\u0131ya, sigortac\u0131n\u0131n isteyece\u011fi ek \u00fccreti \u00f6deme zorunlulu\u011fu y\u00fckler ve bu \u00fccret \u00f6denmedi\u011fi takdirde ise sigortac\u0131ya s\u00f6zle\u015fmeyi bozma hakk\u0131n\u0131 verir.\nRisk PrimiEldeki istatistiklere dayan\u0131larak hesaplanm\u0131\u015f muhtemel hasar miktar\u0131 ve hasar masraflar\u0131n\u0131 kar\u015f\u0131lamak \u00fczere hesaplanm\u0131\u015f net prim miktar\u0131d\u0131r.\n-S-S\u00fcrprimSigortac\u0131n\u0131n normal prim ile sigorta edemedi\u011fi rizikolar i\u00e7in sigortal\u0131dan istedi\u011fi ek \u00fccrete \u201cs\u00fcrprim\u201d denir.\nS\u00fcrprim hemen b\u00fct\u00fcn sigorta bran\u015flar\u0131nda vard\u0131r.\nBu ki\u015filerin gayet geni\u015f t\u0131p bilgisi ve sigorta matemati\u011fine hakimiyeti vard\u0131r.\n-T-TecditnameSigortal\u0131n\u0131n, sigorta poli\u00e7esinin bitim s\u00fcresi sonunda teminattan yoksun kalmamas\u0131 i\u00e7in \u015firketin tek tarafl\u0131 olarak poli\u00e7enin yenilenmesini istedi\u011fi belgedir.\nSigorta poli\u00e7esi ile g\u00fcvence alt\u0131na al\u0131nan risk veya risklerin ger\u00e7ekle\u015fmesi halinde sigortac\u0131 taraf\u0131ndan \u00f6denecek mebla\u011fd\u0131r.\nTarife veya \u00fcr\u00fcn baz\u0131nda poli\u00e7ede verilmesi zorunlu olunan teminatlara ana teminat, se\u00e7imlik olanlara ise ek teminat denir.\nBu miktar sigorta bedelinin veya hasar\u0131n belli bir y\u00fczdesi veya maktu bir bedel olabilir.\nSigorta d\u00f6nemi i\u00e7erisinde meydana gelen her bir hasar i\u00e7in olabildi\u011fi gibi, toplam hasar miktar\u0131 i\u00e7in de s\u00f6z konusu olabilmektedir.\nTenzili muafiyet oran\u0131 veya miktar\u0131n\u0131n y\u00fcksek olmas\u0131, sigortal\u0131n\u0131n \u00f6deyece\u011fi prim miktar\u0131n\u0131 azaltan bir etkendir.\n\u00dcr\u00fcn Sorumluluk Sigortas\u0131, Mesleki Sorumluluk Sigortas\u0131, Genel Sorumluluk Sigortas\u0131, Ki\u015fisel Sorumluluk Sigortas\u0131 en \u00e7ok bilinen ve uygulanmakta olan \u00dc\u00e7\u00fcnc\u00fc \u015eah\u0131s Sigortalar\u0131d\u0131r.\n-Y-YenilemeSigorta poli\u00e7esinin (veya reas\u00fcrans anla\u015fmas\u0131n\u0131n) y\u00fcr\u00fcrl\u00fckte oldu\u011fu s\u00fcrenin dolmas\u0131yla birlikte, sigorta s\u00f6zle\u015fmesinde bulunan her iki taraf\u0131n iradesiyle, y\u00fcr\u00fcrl\u00fckteki poli\u00e7enin devam etmesini sa\u011flayan bir s\u00fcre\u00e7tir.\nYenilemede, eski poli\u00e7enin \u015fartlar\u0131 ve primiyle devam etmek, poli\u00e7enin kapsam\u0131n\u0131 geni\u015fletmek, daraltmak ilave \u015fartlar koymak, ek prim almak veya primi azaltmak gibi de\u011fi\u015fiklikler yap\u0131labilir.\nSigorta \u015firketi, poli\u00e7enin s\u00fcresi dolmadan belli bir s\u00fcre \u00f6nce, yenileme \u015fart\u0131yla birlikte, sigortal\u0131ya bir yenileme ihbar\u0131 (renewal notice) g\u00f6nderir.\nSigortal\u0131, sigorta \u015firketinden gelen ve ayn\u0131 zamanda bir teklif anlam\u0131na gelen bu uyar\u0131dan sonra poli\u00e7enin devam etmesini kabul edip etmeme hakk\u0131na sahiptir.\nAyn\u0131 \u015fekilde, sigorta \u015firketi de rizikonun a\u011f\u0131rla\u015ft\u0131\u011f\u0131n\u0131 veya ba\u015fka herhangi bir nedenle poli\u00e7eye devam etmeme karar\u0131n\u0131 verebilir.\nKi\u015finin \u00fc\u00e7\u00fcnc\u00fc \u015fah\u0131slara kar\u015f\u0131 sorumlu olmas\u0131 durumunda, \u00fc\u00e7\u00fcnc\u00fc \u015fah\u0131slar\u0131n tazminats\u0131z kalmas\u0131n\u0131 \u00f6nlemek \u00fczere, sigorta sistemi kullan\u0131larak olu\u015fturulmu\u015f bir tedbir olarak d\u00fc\u015f\u00fcn\u00fclmelidir.\nHemen b\u00fct\u00fcn d\u00fcnyada uygulanmakta olan bir zorunlu sigorta t\u00fcr\u00fcd\u00fcr.\n\u00dclkemizde de uygulanmakta olan \u201cKarayollar\u0131 Motorlu Ara\u00e7lar Zorunlu Mali Sorumluluk Sigortas\u0131\u201d, \u201cOtob\u00fcs Zorunlu Koltuk Ferdi Kaza Sigortas\u0131\u201d, \u201cT\u00fcpgaz Zorunlu Sorumluluk Sigortas\u0131\u201d, \u201cTehlikeli Maddeler Zorunlu Sorumluluk Sigortas\u0131\u201d gibi zorunlu sigortalar d\u0131\u015f\u0131nda, \u00f6zellikle geli\u015fmi\u015f \u00fclkelerde uygulanan \u201c\u0130\u015fveren Mali Mesuliyet Sigortas\u0131\u201d, \u201c\u00c7evre Kirlili\u011fi Sorumluluk Sigortas\u0131\u201d gibi zorunlu sigortalar vard\u0131r.\n\u00dclkemizde uygulanmakta olan Zorunlu Deprem Sigortas\u0131 bu uygulamaya bir \u00f6rnektir.",
    "article_html": "",
    "meta_description": "Milyonlarca vatanda\u015f g\u00fcnl\u00fck hayat\u0131nda bir\u00e7ok sigorta t\u00fcr\u00fc ile yeni tan\u0131\u015f\u0131yor ancak ne anlama geldiklerini bilmiyor. Sizin i\u00e7in bilinmesi gereken sigortadaki baz\u0131 ifadelerin ne anlama geldiklerini s\u0131ralad\u0131k...",
    "meta_lang": "tr"
}