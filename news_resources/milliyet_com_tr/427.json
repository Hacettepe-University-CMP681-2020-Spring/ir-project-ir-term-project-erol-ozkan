{
    "article_id": "707319b0840f687f10f2e727aa10559c.1590266135.7078202",
    "title": "Bayram namaz\u0131 (yar\u0131n) ne zaman saat ka\u00e7ta k\u0131l\u0131nacak? - 24 May\u0131s \u0130l il Bayram Namaz\u0131 saatleri - \u0130stanbul, Ankara, \u0130zmir namaz vakitleri",
    "authors": [],
    "canonical_link": "https://www.milliyet.com.tr/gundem/bayram-namazi-yarin-ne-zaman-saat-kacta-kilinacak-24-mayis-il-il-bayram-namazi-saatleri-istanbul-ankara-izmir-namaz-vakitleri-6218317",
    "url": "http://milliyet.com.tr/gundem/bayram-namazi-yarin-ne-zaman-saat-kacta-kilinacak-24-mayis-il-il-bayram-namazi-saatleri-istanbul-ankara-izmir-namaz-vakitleri-6218317",
    "top_img": "https://i2.milimaj.com/i/milliyet/75/0x0/5ec8169b55427f13b4e3e7e9.gif",
    "meta_img": "https://i2.milimaj.com/i/milliyet/75/0x0/5ec8169b55427f13b4e3e7e9.gif",
    "movies": [],
    "text": "M\u00fcbarek Ramazan ay\u0131 sonras\u0131 yurdumuzu saran bayram heyecan\u0131 milyonlar\u0131 harekete ge\u00e7irdi. Ramazan Bayram\u0131'na saatler kala en \u00e7ok merak edilen konulardan biri de 'bayram namaz\u0131 saat ka\u00e7ta' sorusunun cevab\u0131. \u0130\u015fte yurdumuzun d\u00f6rt bir yan\u0131ndaki vatanda\u015flar\u0131m\u0131z\u0131 ilgilendiren il il bayram namaz\u0131 vakitleri...\n\n\n\n24 MAYIS PAZAR BAYRAM NAMAZI SAAT KA\u00c7TA?\n\n\u0130stanbul bayram namaz\u0131 vakti: 06.13\n\n\n\nAnkara bayram namaz\u0131 vakti: 06.00\n\n\n\n\u0130zmir bayram namaz\u0131 vakti: 06.26\n\n\u0130L \u0130L BAYRAM NAMAZI SAATLER\u0130 \u0130\u00c7\u0130N TIKLAYINIZ\n\nD\u0130YANET'TEN BAYRAM NAMAZI A\u00c7IKLAMASI\n\n\u0130slam\u2019da farz olan oru\u00e7 ve hac ibadetlerinin tamamlanmas\u0131yla Ramazan ve Kurban olmak \u00fczere iki din\u00ee bayram kabul edilmi\u015f ve her ikisi i\u00e7in de bayram namazlar\u0131 me\u015fru k\u0131l\u0131nm\u0131\u015ft\u0131r. Hz. Peygamber (s.a.s.) ve ashab\u0131n\u0131n (r.a.) tatbikat\u0131na g\u00f6re kendine \u00f6zg\u00fc ilave tekbirleriyle birlikte iki\u015fer rek\u00e2t olan bayram namazlar\u0131 daima geni\u015f alanlarda ve cemaatle k\u0131l\u0131nm\u0131\u015f, ard\u0131ndan da bayram hutbesi irad edilmi\u015f ve bu hususta bir icma olu\u015fmu\u015ftur.\n\n\u00d6te taraftan f\u0131k\u0131h mezhepleri, bayram namaz\u0131n\u0131n h\u00fckm\u00fc ve bu ibadetin tek ba\u015f\u0131na k\u0131l\u0131n\u0131p k\u0131l\u0131nmayaca\u011f\u0131 konusunda farkl\u0131 g\u00f6r\u00fc\u015fler serdetmi\u015ftir. Kendilerine cuma namaz\u0131 farz olan kimselere bayram namaz\u0131 k\u0131lmak Hanef\u00eeler\u2019e g\u00f6re v\u00e2cip, \u015e\u00e2fi\u00eeler\u2019e g\u00f6re s\u00fcnnettir.\n\nHanef\u00ee mezhebine g\u00f6re bayram namaz\u0131n\u0131n sahih olmas\u0131 i\u00e7in hutbe d\u0131\u015f\u0131nda Cuma namaz\u0131nda aranan \u015fartlar\u0131n yerine gelmesi gerekti\u011finden, bayram namaz\u0131n\u0131n cemaatle k\u0131l\u0131nmas\u0131 \u015fartt\u0131r. Herhangi bir sebepten dolay\u0131 bayram namaz\u0131n\u0131 cemaatle k\u0131lamayan kimsenin bunu kaza etmesi gerekmedi\u011fi gibi bu ki\u015finin tek ba\u015f\u0131na bayram namaz\u0131n\u0131 k\u0131lmas\u0131 da gerekmez. Bayram namaz\u0131n\u0131 camide cemaatle k\u0131lamayanlar\u0131n, evlerinde iki veya d\u00f6rt rek\u00e2t olarak duh\u00e2/i\u015frak (ku\u015fluk) namaz\u0131 niyetiyle nafile namaz k\u0131lmalar\u0131 m\u00fcstehabt\u0131r.\n\n\u015eafi\u00ee mezhebine g\u00f6re de bayram namaz\u0131n\u0131n bir yerde ve topluca k\u0131l\u0131nmas\u0131 esast\u0131r. Bununla birlikte de\u011fi\u015fik sebeplerle cemaate kat\u0131lamayanlar\u0131n m\u00fcnferit olarak k\u0131lmas\u0131 da caizdir. Buna g\u00f6re cemaate kat\u0131lmayan ki\u015filer, kad\u0131nlar, \u00e7ocuklar ve yolcular evlerinde m\u00fcnferiden bayram namaz\u0131n\u0131 k\u0131labilirler. Bayram namazlar\u0131n\u0131 s\u00fcnnet olarak g\u00f6ren \u015eafiilere g\u00f6re yaln\u0131z ba\u015f\u0131na k\u0131lacak kimsenin hutbe okumas\u0131 \u015fart de\u011fildir.\n\nNetice itibariyle Bayram namazlar\u0131 oru\u00e7 ve hac gibi uzun s\u00fcreli ve yo\u011fun ibadetlerin tamamlanmas\u0131n\u0131n sevin\u00e7 ve co\u015fkusunu ya\u015famak \u00fczere hep birlikte cemaatle k\u0131l\u0131nan ve M\u00fcsl\u00fcmanlar\u0131n vahdetini g\u00f6steren \u00e7ok \u00f6nemli ibadetlerdir.\n\nAncak salg\u0131n, bula\u015f\u0131c\u0131 hastal\u0131k, karantina uygulamalar\u0131 gibi sebeplerle bu namaz\u0131n camilerde veya musallalarda cemaatle k\u0131l\u0131nmas\u0131 imkan\u0131n\u0131n olmad\u0131\u011f\u0131 zamanlarda, M\u00fcsl\u00fcmanlar\u0131n yukar\u0131da a\u00e7\u0131klanan g\u00f6r\u00fc\u015fler do\u011frultusunda ibadet hayatlar\u0131na y\u00f6n vermeleri m\u00fcmk\u00fcnd\u00fcr. Nitekim bu y\u0131l da maalesef millet\u00e7e b\u00fcy\u00fck m\u00fccadele verdi\u011fimiz Kovid-19 salg\u0131n\u0131 sebebiyle camilerimizde bayram namaz\u0131 k\u0131l\u0131namayacakt\u0131r.\n\nDiyanet \u0130\u015fleri Ba\u015fkanl\u0131\u011f\u0131 Ramazan Bayram\u0131n\u0131n ilk g\u00fcn\u00fcnde her ilin kendi bayram namaz\u0131 saatinde minarelerden bayram g\u00fcnlerinin \u015fi\u00e2r\u0131ndan olan tekbirler getirmek suretiyle bayram co\u015fkusunun ya\u015fanmas\u0131na ve herkesin bulundu\u011fu yerde bu sevince kat\u0131lmas\u0131na y\u00f6nelik bir uygulama yapacakt\u0131r. Halk\u0131m\u0131z\u0131n da t\u0131pk\u0131 \u00f6nceki bayramlarda oldu\u011fu gibi gerekli temizli\u011fini ve di\u011fer haz\u0131rl\u0131klar\u0131n\u0131 yapmas\u0131, giyim ku\u015fam\u0131na \u00f6zen g\u00f6stermesi ve g\u00fcne\u015fin y\u00fckseldi\u011fi o bayram namaz\u0131 vaktini heyecanla, dualarla, zikirlerle beklemesi uygun olacakt\u0131r. B\u00f6ylece bayram namaz\u0131n\u0131 cemaatle k\u0131lamaman\u0131n h\u00fczn\u00fcn\u00fc, bayram namaz\u0131 vaktine sa\u011f salim ula\u015fm\u0131\u015f olman\u0131n sevinci ve \u015f\u00fckr\u00fc ile Allah\u2019\u0131n huzuruna durarak giderebilecektir. Minarelerden okunan tekbirlere e\u015flik ederek o g\u00fcn\u00fcn bayram g\u00fcn\u00fc oldu\u011funu ailesiyle birlikte idrak edecektir. Yukar\u0131da a\u00e7\u0131kland\u0131\u011f\u0131 gibi dileyen karde\u015flerimiz bayram namaz\u0131 niyetiyle, dileyenler de duha/i\u015frak (ku\u015fluk) namaz\u0131 niyetiyle namaz k\u0131labileceklerdir.",
    "keywords": [
        "yar\u0131n",
        "ne",
        "may\u0131s",
        "cemaatle",
        "bu",
        "namaz\u0131",
        "saat",
        "bayram",
        "namaz",
        "namaz\u0131n\u0131",
        "saatleri",
        "ve",
        "g\u00f6re",
        "bir",
        "zaman",
        "gibi",
        "da",
        "vakitleri"
    ],
    "meta_keywords": [
        ""
    ],
    "publish_date": null,
    "summary": "M\u00fcbarek Ramazan ay\u0131 sonras\u0131 yurdumuzu saran bayram heyecan\u0131 milyonlar\u0131 harekete ge\u00e7irdi.\nRamazan Bayram\u0131'na saatler kala en \u00e7ok merak edilen konulardan biri de 'bayram namaz\u0131 saat ka\u00e7ta' sorusunun cevab\u0131.\n\u0130\u015fte yurdumuzun d\u00f6rt bir yan\u0131ndaki vatanda\u015flar\u0131m\u0131z\u0131 ilgilendiren il il bayram namaz\u0131 vakitleri...24 MAYIS PAZAR BAYRAM NAMAZI SAAT KA\u00c7TA?\n\u0130stanbul bayram namaz\u0131 vakti: 06.13Ankara bayram namaz\u0131 vakti: 06.00\u0130zmir bayram namaz\u0131 vakti: 06.26\u0130L \u0130L BAYRAM NAMAZI SAATLER\u0130 \u0130\u00c7\u0130N TIKLAYINIZD\u0130YANET'TEN BAYRAM NAMAZI A\u00c7IKLAMASI\u0130slam\u2019da farz olan oru\u00e7 ve hac ibadetlerinin tamamlanmas\u0131yla Ramazan ve Kurban olmak \u00fczere iki din\u00ee bayram kabul edilmi\u015f ve her ikisi i\u00e7in de bayram namazlar\u0131 me\u015fru k\u0131l\u0131nm\u0131\u015ft\u0131r.\nPeygamber (s.a.s.)\nve ashab\u0131n\u0131n (r.a.) tatbikat\u0131na g\u00f6re kendine \u00f6zg\u00fc ilave tekbirleriyle birlikte iki\u015fer rek\u00e2t olan bayram namazlar\u0131 daima geni\u015f alanlarda ve cemaatle k\u0131l\u0131nm\u0131\u015f, ard\u0131ndan da bayram hutbesi irad edilmi\u015f ve bu hususta bir icma olu\u015fmu\u015ftur.\n\u00d6te taraftan f\u0131k\u0131h mezhepleri, bayram namaz\u0131n\u0131n h\u00fckm\u00fc ve bu ibadetin tek ba\u015f\u0131na k\u0131l\u0131n\u0131p k\u0131l\u0131nmayaca\u011f\u0131 konusunda farkl\u0131 g\u00f6r\u00fc\u015fler serdetmi\u015ftir.\nKendilerine cuma namaz\u0131 farz olan kimselere bayram namaz\u0131 k\u0131lmak Hanef\u00eeler\u2019e g\u00f6re v\u00e2cip, \u015e\u00e2fi\u00eeler\u2019e g\u00f6re s\u00fcnnettir.\nHanef\u00ee mezhebine g\u00f6re bayram namaz\u0131n\u0131n sahih olmas\u0131 i\u00e7in hutbe d\u0131\u015f\u0131nda Cuma namaz\u0131nda aranan \u015fartlar\u0131n yerine gelmesi gerekti\u011finden, bayram namaz\u0131n\u0131n cemaatle k\u0131l\u0131nmas\u0131 \u015fartt\u0131r.\nHerhangi bir sebepten dolay\u0131 bayram namaz\u0131n\u0131 cemaatle k\u0131lamayan kimsenin bunu kaza etmesi gerekmedi\u011fi gibi bu ki\u015finin tek ba\u015f\u0131na bayram namaz\u0131n\u0131 k\u0131lmas\u0131 da gerekmez.\nBayram namaz\u0131n\u0131 camide cemaatle k\u0131lamayanlar\u0131n, evlerinde iki veya d\u00f6rt rek\u00e2t olarak duh\u00e2/i\u015frak (ku\u015fluk) namaz\u0131 niyetiyle nafile namaz k\u0131lmalar\u0131 m\u00fcstehabt\u0131r.\n\u015eafi\u00ee mezhebine g\u00f6re de bayram namaz\u0131n\u0131n bir yerde ve topluca k\u0131l\u0131nmas\u0131 esast\u0131r.\nBununla birlikte de\u011fi\u015fik sebeplerle cemaate kat\u0131lamayanlar\u0131n m\u00fcnferit olarak k\u0131lmas\u0131 da caizdir.\nBuna g\u00f6re cemaate kat\u0131lmayan ki\u015filer, kad\u0131nlar, \u00e7ocuklar ve yolcular evlerinde m\u00fcnferiden bayram namaz\u0131n\u0131 k\u0131labilirler.\nBayram namazlar\u0131n\u0131 s\u00fcnnet olarak g\u00f6ren \u015eafiilere g\u00f6re yaln\u0131z ba\u015f\u0131na k\u0131lacak kimsenin hutbe okumas\u0131 \u015fart de\u011fildir.\nNetice itibariyle Bayram namazlar\u0131 oru\u00e7 ve hac gibi uzun s\u00fcreli ve yo\u011fun ibadetlerin tamamlanmas\u0131n\u0131n sevin\u00e7 ve co\u015fkusunu ya\u015famak \u00fczere hep birlikte cemaatle k\u0131l\u0131nan ve M\u00fcsl\u00fcmanlar\u0131n vahdetini g\u00f6steren \u00e7ok \u00f6nemli ibadetlerdir.\nAncak salg\u0131n, bula\u015f\u0131c\u0131 hastal\u0131k, karantina uygulamalar\u0131 gibi sebeplerle bu namaz\u0131n camilerde veya musallalarda cemaatle k\u0131l\u0131nmas\u0131 imkan\u0131n\u0131n olmad\u0131\u011f\u0131 zamanlarda, M\u00fcsl\u00fcmanlar\u0131n yukar\u0131da a\u00e7\u0131klanan g\u00f6r\u00fc\u015fler do\u011frultusunda ibadet hayatlar\u0131na y\u00f6n vermeleri m\u00fcmk\u00fcnd\u00fcr.\nNitekim bu y\u0131l da maalesef millet\u00e7e b\u00fcy\u00fck m\u00fccadele verdi\u011fimiz Kovid-19 salg\u0131n\u0131 sebebiyle camilerimizde bayram namaz\u0131 k\u0131l\u0131namayacakt\u0131r.\nDiyanet \u0130\u015fleri Ba\u015fkanl\u0131\u011f\u0131 Ramazan Bayram\u0131n\u0131n ilk g\u00fcn\u00fcnde her ilin kendi bayram namaz\u0131 saatinde minarelerden bayram g\u00fcnlerinin \u015fi\u00e2r\u0131ndan olan tekbirler getirmek suretiyle bayram co\u015fkusunun ya\u015fanmas\u0131na ve herkesin bulundu\u011fu yerde bu sevince kat\u0131lmas\u0131na y\u00f6nelik bir uygulama yapacakt\u0131r.\nHalk\u0131m\u0131z\u0131n da t\u0131pk\u0131 \u00f6nceki bayramlarda oldu\u011fu gibi gerekli temizli\u011fini ve di\u011fer haz\u0131rl\u0131klar\u0131n\u0131 yapmas\u0131, giyim ku\u015fam\u0131na \u00f6zen g\u00f6stermesi ve g\u00fcne\u015fin y\u00fckseldi\u011fi o bayram namaz\u0131 vaktini heyecanla, dualarla, zikirlerle beklemesi uygun olacakt\u0131r.\nB\u00f6ylece bayram namaz\u0131n\u0131 cemaatle k\u0131lamaman\u0131n h\u00fczn\u00fcn\u00fc, bayram namaz\u0131 vaktine sa\u011f salim ula\u015fm\u0131\u015f olman\u0131n sevinci ve \u015f\u00fckr\u00fc ile Allah\u2019\u0131n huzuruna durarak giderebilecektir.\nMinarelerden okunan tekbirlere e\u015flik ederek o g\u00fcn\u00fcn bayram g\u00fcn\u00fc oldu\u011funu ailesiyle birlikte idrak edecektir.\nYukar\u0131da a\u00e7\u0131kland\u0131\u011f\u0131 gibi dileyen karde\u015flerimiz bayram namaz\u0131 niyetiyle, dileyenler de duha/i\u015frak (ku\u015fluk) namaz\u0131 niyetiyle namaz k\u0131labileceklerdir.",
    "article_html": "",
    "meta_description": "Son Dakika G\u00fcncel Haberler - Bayram namaz\u0131 i\u00e7in geri say\u0131m ba\u015flad\u0131. Milyonlarca inanan Pazar g\u00fcn\u00fc sabah\u0131 Ramazan Bayram\u0131'n\u0131 bayram namaz\u0131 ile kar\u015f\u0131layacak. Bu m\u00fcbarek bayram \u00f6ncesi vatanda\u015flar\u0131m\u0131z bayram namaz\u0131 saat ka\u00e7ta, bayram namaz\u0131 nas\u0131l k\u0131l\u0131n\u0131r ve bayram namaz\u0131 ka\u00e7 rekatt\u0131r gibi sorular\u0131n cevaplar\u0131n\u0131 ar\u0131yor. \u0130\u015fte ba\u015fta \u0130stanbul, Ankara ve \u0130zmir bayram namaz\u0131 saatleri olmak \u00fczere il il bayram namaz\u0131 vakitleri...",
    "meta_lang": "tr"
}