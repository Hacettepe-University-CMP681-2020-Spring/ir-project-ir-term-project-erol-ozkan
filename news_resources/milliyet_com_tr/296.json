{
    "article_id": "eee36c9203dcb8f32bcd008b03b88d56.1590265963.141366",
    "title": "\u0130rem Yaman: \"\u00d6rnek olduysam kazanm\u0131\u015f\u0131md\u0131r\"",
    "authors": [],
    "canonical_link": "https://www.milliyet.com.tr/skorer/irem-yaman-ornek-olduysam-kazanmisimdir-6218513",
    "url": "http://milliyet.com.tr/skorer/irem-yaman-ornek-olduysam-kazanmisimdir-6218513",
    "top_img": "https://i2.milimaj.com/i/milliyet/75/0x0/5ec87f6c55427e1bc4ab10fe.jpg",
    "meta_img": "https://i2.milimaj.com/i/milliyet/75/0x0/5ec87f6c55427e1bc4ab10fe.jpg",
    "movies": [],
    "text": "ERKAN AYRA\u00c7 - R\u00d6PORTAJ\n\nMilli tekvandocu kariyerini farkl\u0131 bir g\u00f6zle anlatt\u0131, \u201cPayla\u015ft\u0131\u011f\u0131m bir resmin alt\u0131na, \u2018Ben de \u00e7ocu\u011fumun senin gibi olmas\u0131n\u0131 istiyorum\u2019 mesaj\u0131n\u0131n yaz\u0131lmas\u0131 benim i\u00e7in her \u015feyden \u00f6nemli. \u00c7ocuklara \u00f6rnek olabiliyorsam \u2018ben kazanm\u0131\u015f\u0131m\u2019 diyorum kendi kendime\u201d ifadelerini kulland\u0131\n\nDaha 24 ya\u015f\u0131nda olmas\u0131na ra\u011fmen kariyerinde bir\u00e7ok ilki ba\u015faran milli tekvandocu \u0130rem Yaman, koronavir\u00fcs\u00fcn etkilerinden olimpiyatlar\u0131n ertelenmesine, geri d\u00f6n\u00fc\u015f s\u00fcrecinin nas\u0131l ge\u00e7ece\u011finden hedeflerine bir\u00e7ok konuyu M\u0130LL\u0130YET i\u00e7in de\u011ferlendirdi.\n\n\n\nKoronavir\u00fcs d\u00fcnyan\u0131n en b\u00fcy\u00fck sorunu oldu. T\u00fcrkiye\u2019de kendini g\u00fcvende hissediyor musun?\n\nBir\u00e7ok \u00f6nlem al\u0131nd\u0131. B\u00f6yle de devam ediyor. Ama insanlar i\u00e7in en zoru gelecek d\u00f6nemde ne olaca\u011f\u0131n\u0131 bilmemeleri. Sporcu oldu\u011fum i\u00e7in belirsizli\u011fi \u00e7ok daha fazla ya\u015f\u0131yorum. Eskiden s\u00fcrekli idmanlar, kamplar, m\u00fcsabakalar vard\u0131. Ama \u015fu anda hepsi kesildi. S\u00fcre\u00e7 ne zaman sona erecek bunu bilmiyoruz. Bu durumda vir\u00fcs\u00fcn yan\u0131nda ya\u015fanan belirsizlik bizi \u00e7ok fazla etkiliyor.\n\n\n\nB\u00fct\u00fcn b\u00fcy\u00fck organizasyonlar ertelendi. Bu durum seni nas\u0131l etkiledi?\n\nAsl\u0131na bakarsan\u0131z en mant\u0131kl\u0131s\u0131 oldu. Futbol yava\u015f yava\u015f eskiye d\u00f6n\u00fcyor. Ama Avrupa Futbol \u015eampiyonas\u0131 gelecek y\u0131la ertelendi. Bunu \u015f\u00f6yle de\u011ferlendirmek laz\u0131m. Sporcular da bir insan. \u00d6zellikle futbol ma\u00e7lar\u0131 tabii ki herkes i\u00e7in \u00f6nemli, ama insan sa\u011fl\u0131\u011f\u0131 daha da \u00f6nemli. Tekvandoda ne olacak ger\u00e7ekten bilemiyoruz. Aral\u0131k ay\u0131nda m\u00fcsabakam\u0131z var ve ertelenmedi\u011fi a\u00e7\u0131kland\u0131. Organizasyon \u00c7in\u2019de yap\u0131lacak. Buna ra\u011fmen biz her an her \u015feye haz\u0131rl\u0131kl\u0131 olarak \u00e7al\u0131\u015f\u0131yoruz. Ama D\u00fcnya Tekvando Federasyonu\u2019nun \u015funu da g\u00f6z\u00f6n\u00fcne almas\u0131 laz\u0131m. Herhangi bir resmi m\u00fcsabaka i\u00e7in aral\u0131k ay\u0131 bile erken. Performans dedi\u011fimiz \u015fey kolay olmuyor, bir anda kazan\u0131lm\u0131yor. B\u00fct\u00fcn sporcular sonu\u00e7 olarak off sezon ge\u00e7iriyorlar. \u00d6zellikle tekvandoyu b\u0131rak\u0131rsan, o da seni b\u0131rak\u0131yor. K\u0131sa bir s\u00fcre\u00e7te bir m\u00fcsabaka olursa bu sporcular\u0131 tedirgin eder.\n\nTokyo Olimpiyatlar\u0131\u2019n\u0131n s\u00f6n\u00fck ge\u00e7ece\u011fi de konu\u015fuluyor. E\u011fer salg\u0131n krizi b\u00f6yle devam ederse nas\u0131l bir olimpiyat bizleri bekliyor sence?\n\nE\u011fer salg\u0131n bu \u015fiddette devam ederse bence olimpiyatlar yap\u0131lamaz ve iptal edilir. Zaten yap\u0131lan a\u00e7\u0131klamalardan da yetkililerin \u00e7ok umutlu olmad\u0131\u011f\u0131 g\u00f6r\u00fcl\u00fcyor. Sporcu a\u00e7\u0131s\u0131ndan bakarsak herkes tabii ki olimpiyatlara kat\u0131lmak \u00e7ok ister. Ama sonu\u00e7 olarak insan\u0131z. \u0130nsanlar \u00f6nce canlar\u0131n\u0131 d\u00fc\u015f\u00fcnecektir. B\u00f6yle giderse, a\u015f\u0131 bulunamazsa bence iptal edilmesi en do\u011fru se\u00e7enek olacakt\u0131r.\n\n\n\nTekvando gibi zor bir sporla u\u011fra\u015fmana ra\u011fmen bir\u00e7ok gen\u00e7 seni \u00f6rnek al\u0131yor. Bu nas\u0131l bir duygu?\n\n\u00d6ncelikle kendi bran\u015f\u0131m\u0131n geli\u015fimine katk\u0131 sa\u011flad\u0131\u011f\u0131m i\u00e7in \u00e7ok mutluyum. Tabii ki bir\u00e7ok zorluk ya\u015f\u0131yoruz. Ama her zorlu\u011fun sonunda al\u0131nacak bir m\u00fckafat\u0131n oldu\u011funu g\u00f6stermek benim i\u00e7in \u00f6nemli. Bu ba\u015far\u0131lar k\u0131z \u00e7ocuklar\u0131n\u0131 motive ediyor. Her ma\u00e7ta tek bir hedef i\u00e7in m\u00fccadele ediyoruz. O da madalya. Ama ben kazand\u0131\u011f\u0131m madalyalar\u0131 bir ara\u00e7 olarak g\u00f6r\u00fcyorum. Instagram\u2019da payla\u015ft\u0131\u011f\u0131m madalyal\u0131 bir resmin alt\u0131na, \u2018Ben de \u00e7ocu\u011fumun senin gibi olmas\u0131n\u0131 istiyorum. Tekvandoya \u00e7ocu\u011fumu ba\u015flatmak i\u00e7in neler yapabilirim\u2019 mesajlar\u0131n\u0131n yaz\u0131lmas\u0131 benim i\u00e7in madalyalar kadar \u00f6nemli. \u2018K\u00fc\u00e7\u00fck \u00e7ocuklara \u00f6rnek olabiliyorsam ben kazanm\u0131\u015f\u0131m\u2019 diyorum kendi kendime.\n\n\u2018Survivor\u2019a kat\u0131lmam\u2019\n\nSpor kadar magazin k\u0131sm\u0131n\u0131n da g\u00fcndemindesin. Kariyerini noktalad\u0131\u011f\u0131nda herhangi bir yar\u0131\u015fmaya kat\u0131lmak ister misin? Mesela Survivor...\n\nSurvivor\u2019u asla d\u00fc\u015f\u00fcnm\u00fcyorum. Ama b\u00fcy\u00fck de konu\u015fmak istemiyorum. \u00c7\u00fcnk\u00fc neler olur bunu bilemiyorum. Vir\u00fcs olmasa \u015fu anda \u015fampiyonalar\u0131, olimpiyatlar\u0131 konu\u015fuyor olacakt\u0131k. Ama g\u00f6rd\u00fckki hayat\u0131n bize neler getirece\u011fini bilemiyoruz.\n\n\u2018\u0130lk ba\u015farmak mutlu ediyor\u2019\n\n\u0130rem Yaman ba\u015far\u0131lar\u0131n \u00e7ok zorlu bir s\u00fcre\u00e7ten ge\u00e7tikten sonra geldi\u011fini, en b\u00fcy\u00fck destek\u00e7isinin ise aile oldu\u011funun alt\u0131n\u0131 \u00e7izdi.\n\n\n\nBa\u015far\u0131y\u0131 elde etmenin ilk a\u015famas\u0131 sence nedir? Di\u011fer sporcular kendini nas\u0131l motive etmeli?\n\nBenim kariyerim \u00e7ok erken ba\u015flamad\u0131. 10 y\u0131l milli tak\u0131ma al\u0131namad\u0131m. Bu bekleyi\u015f biraz zordu. Daha sonra madalyalar pe\u015f pe\u015fe geldi. Geriye bakt\u0131\u011f\u0131m zaman en b\u00fcy\u00fck destek\u00e7im ailem. Babamla beraber \u00e7al\u0131\u015f\u0131yorum, benim antren\u00f6rl\u00fc\u011f\u00fcm\u00fc yap\u0131yor. Annemin daha k\u00fc\u00e7\u00fckken \u2018sen yapabilirsin\u2019 demesi ger\u00e7ekten itici bir g\u00fc\u00e7t\u00fc. Hep bana hedefimi hat\u0131rlatt\u0131. \u0130kinci d\u00fcnya \u015fampiyonlu\u011fu da zaten bu s\u00f6zlerden, bu inan\u00e7tan sonra geldi. Kat\u0131ld\u0131\u011f\u0131m ilk organizasyonlarda hep alt\u0131n madalya ald\u0131m. Ard\u0131ndan da ikincisi de olabilir dedim. \u0130ki kez Avrupa \u015fampiyonu olarak ilk sporcuyum. Bu \u00e7ok g\u00fczel bir duygu.\n\n\n\n\u00c7\u0131tay\u0131 y\u00fckseltmek g\u00fczel bir \u015fey. \u0130lk d\u00fcnya \u015fampiyonu oldu\u011fumda bunu ba\u015faran be\u015finci kad\u0131n sporcuydum. Ama ikincisini kazanan ilk sporcuyum. Umar\u0131m benden sonra daha iyi \u015feyler olur. Fakat bir ba\u015far\u0131y\u0131 ilk yakalayan olmak beni mutlu ediyor.\n\n\n\nMa\u00e7lardan \u00f6nce herhangi bir totemin ya da seni motive eden bir \u015fey var m\u0131?\n\n\u00d6nceden \u00e7ok totemim vard\u0131. \u0130lk y\u0131llar\u0131mda bandanam vard\u0131 kaybettim ve \u00e7ok \u00fcz\u00fclm\u00fc\u015ft\u00fcm. Daha sonra totemlerin bir maddeye ba\u011fl\u0131 kalmamas\u0131 gerekti\u011fini anlad\u0131m. En b\u00fcy\u00fck totemim \u2018Ben tatamiye \u00e7\u0131km\u0131\u015fsam yapabilirim\u2019 demek asl\u0131nda. Bunun haricinde bir \u00f6nceki m\u00fcsabakada ne yapt\u0131ysam onu yapmaya \u00e7al\u0131\u015f\u0131yorum. Ayn\u0131 k\u0131yafetleri giymeye, ayn\u0131 yeme\u011fi yeme\u011fe \u00e7al\u0131\u015f\u0131yorum.\n\n\u2018Tek y\u00fcrek kutlayaca\u011f\u0131z\u2019\n\nBayramda herkes evde olacak. Onlara bir mesaj\u0131n var m\u0131?\n\nBiz nas\u0131l 23 Nisan\u2019\u0131, 19 May\u0131s\u2019\u0131 tek y\u00fcrek ve co\u015fkuyla kutlad\u0131ysak, Ramazan Bayram\u0131\u2019n\u0131 da ayn\u0131 \u015fekilde kutlayaca\u011f\u0131z. Belki b\u00fcy\u00fcklerimizin sevdiklerimizin yan\u0131nda olamayaca\u011f\u0131z. Ama di\u011fer bayramlar gibi tek y\u00fcrek olaca\u011f\u0131z. Bayram\u0131, bayram tad\u0131nda ya\u015fayaca\u011f\u0131z.\n\n\u2018Hakk\u0131m i\u00e7in sava\u015f\u0131yorum\u2019\n\n\u0130rem Yaman, Tokyo Olimpiyatlar\u0131\u2019na gitmek i\u00e7in \u00e7ok \u00e7al\u0131\u015ft\u0131\u011f\u0131n\u0131 ancak sadece bir m\u00fcsabaka ile bu hakk\u0131n\u0131n elinden al\u0131nd\u0131\u011f\u0131n\u0131 savundu.\n\n\n\nOlimpiyat kotas\u0131 konusunda ya\u015fad\u0131klar\u0131n g\u00fcndemi \u00e7ok me\u015fgul etti. Bu sorun ne durumda yeni bir geli\u015fme var m\u0131?\n\n\u015eu anda tahkim kurulunda s\u00fcre\u00e7. Yasal boyutlarda tahkim kurulunun verece\u011fi karar nihai karard\u0131r. Zaman da uzad\u0131. Ben, benim olan\u0131 almak i\u00e7in m\u00fccadele ediyorum. Hakl\u0131 oldu\u011fumu s\u00f6yleyerek ba\u015fvurdum. \u015eu anda s\u00fcreci bekliyorum. S\u00fcre\u00e7 in\u015fallah istedi\u011fimiz gibi sona erecek.\n\n\n\nSeninle yap\u0131lan her s\u00f6yle\u015fide bu konuyla ilgili soru soruluyor. Seni etkiliyor mu? Daha do\u011frusu kariyerine bu olay\u0131n etki etti\u011fini d\u00fc\u015f\u00fcn\u00fcyor musun?\n\nBa\u015fta \u015funu s\u00f6ylemeliyim ki ben b\u00f6yle bir olay\u0131 ya\u015famak istemezdim. Tatamide m\u00fccadele ediyoruz. Ma\u00e7 kazan\u0131yoruz, kaybediyoruz. K\u00fcrs\u00fcye \u00e7\u0131k\u0131yoruz, madalyalar al\u0131yoruz. Bu kadar yo\u011fun bir ya\u015fant\u0131n\u0131n i\u00e7inde bir de hakk\u0131m olan\u0131 almak i\u00e7in sava\u015f\u0131yorum. Tabii ki b\u00f6yle bir \u015fey olsun istemezdim. Kariyerim ortada. Tek iste\u011fim hem \u00fclkemin hem kariyerimin tek eksik madalyas\u0131 olarak olimpiyat alt\u0131n\u0131n\u0131 almak.\n\n\u2018Farkl\u0131 teknikler \u00e7al\u0131\u015f\u0131yorum\u2019\n\nBir\u00e7ok sporcu \u00e7al\u0131\u015fmalar\u0131n\u0131 evden y\u00fcr\u00fct\u00fcyor, ancak imkans\u0131zl\u0131klardan \u015fikayet\u00e7i. Fakat sosyal medyadan payla\u015ft\u0131\u011f\u0131n videolara bak\u0131l\u0131rsa senin olanaklar\u0131n biraz daha geni\u015f. Sence bu idmanlar yeterli mi?\n\nBen di\u011fer sporculardan biraz daha \u015fansl\u0131y\u0131m bu konuda. Antren\u00f6r\u00fcm babam ve k\u00fc\u00e7\u00fck bir salonumuz var. Salg\u0131n T\u00fcrkiye\u2019de g\u00f6r\u00fcl\u00fc\u011f\u00fc g\u00fcnden itibaren salonu temizlettik ve babamla \u00e7al\u0131\u015fmaya devam ediyorum. Tabii ki bizi \u015fampiyonalara haz\u0131rlayacak olan \u015fey antrenman m\u00fcsabakalar\u0131m\u0131z. \u015eu anda bunu ger\u00e7ekle\u015ftiremiyoruz. Ama bu d\u00f6nemde daha fazla teknik \u00e7al\u0131\u015fmalar yapabiliyorum. Farkl\u0131 teknikler katmaya \u00e7al\u0131\u015f\u0131yorum kendime. Bu y\u00fczden ya\u015fanan s\u00fcre\u00e7 bana bir \u015feyler kat\u0131yor.\n\n\u2018Bask\u0131 iyi gelmemi\u015fti\u2019\n\nKariyerin ba\u015far\u0131larla dolu. Akl\u0131nda kalan en iyi ve en k\u00f6t\u00fc ma\u00e7\u0131n var m\u0131?\n\nEn iyi ma\u00e7\u0131m son d\u00fcnya \u015fampiyonlu\u011fum. \u00c7\u00fcnk\u00fc ondan \u00f6nce sakatl\u0131k ge\u00e7irdim. \u00c7ok zorlu bir s\u00fcre\u00e7 ya\u015famama ra\u011fmen yine de \u015fampiyon oldum. En k\u00f6t\u00fc d\u00f6nemim ise 2017 y\u0131l\u0131ndaki d\u00fcnya \u015fampiyonas\u0131. Herkes beni \u015fampiyon ilan etmi\u015fti. Bakt\u0131\u011f\u0131n\u0131z zaman ben de \u00f6yle bekliyordum. Ama o kadar bask\u0131 bana iyi yans\u0131mad\u0131. \u0130lk m\u00fcsabakay\u0131 kaybedip elenmi\u015ftim. O ma\u00e7\u0131 hi\u00e7bir zaman unutam\u0131yorum.\n\n\u2018Nas\u0131l etkiler bilmiyoruz\u2019\n\nOlimpiyatlarda g\u00f6zler en \u00e7ok g\u00fcre\u015f ve atletizm sporcular\u0131nda oluyor. Tekvandoda sence ne kadar iddial\u0131y\u0131z?\n\nTokyo 2020 Olimpiyat Oyunlar\u0131na iyi bir kat\u0131l\u0131m sa\u011flad\u0131k. Fakat daha \u00f6nce de s\u00f6yledi\u011fim gibi bu belirsizlik sporcular\u0131 nas\u0131l etkileyecek bilmiyoruz. Bu y\u00fczden sonu\u00e7lar ne olacak izleyip g\u00f6rece\u011fiz.\n\n\u2018Hedef ayn\u0131ysa ba\u015far\u0131 gelir\u2019\n\n- Olimpiyatlar\u0131n ertelenmesi avantaj m\u0131 yoksa dezavantaj m\u0131 olacak?\n\nBakt\u0131\u011f\u0131n\u0131z zaman d\u00f6rt y\u0131lda bir yap\u0131lan bir organizasyondan bahsediyoruz. \u0130nsanlar psikolojisini, v\u00fccudunu, her \u015feyini ona g\u00f6re ayarl\u0131yor. Fakat ya\u015fanan ola\u011fan\u00fcst\u00fc durumdan dolay\u0131 bir anda tarih de\u011fi\u015fiyor. Ama bu konuda ben \u015f\u00f6yle d\u00fc\u015f\u00fcn\u00fcyorum, hedef ayn\u0131 kald\u0131\u011f\u0131 s\u00fcrece ba\u015far\u0131 gelecektir.\n\n\u2018Sosyal medya hobim\u2019\n\nBir\u00e7ok sporcu sosyal medyay\u0131 \u00e7ok fazla kullan\u0131yor. Sen de bunlardan birisin. Bunun \u00f6zel bir sebebi var m\u0131?\n\nSosyal medyay\u0131 kullanmay\u0131 ger\u00e7ekten \u00e7ok seviyorum. Sporcunun hayat\u0131 kamplarda, antrenmanlarda ve ma\u00e7larda ge\u00e7iyor. \u015eampiyona i\u00e7in herhangi bir \u00fclkeye gitti\u011fimizde belki bir ka\u00e7 saat bo\u015f zaman\u0131m\u0131z oluyor. Bu s\u00fcrede farkl\u0131 yerleri gezmek ve bunu sosyal medyada payla\u015fmak g\u00fczel bir \u015fey. Asl\u0131nda benim i\u00e7in bir hobi gibi.\n\nHakim Ziyech Annesinin Mesaj\u0131nda G\u00f6zya\u015flar\u0131n\u0131 Tutamad\u0131",
    "keywords": [
        "\u00e7ok",
        "kazanm\u0131\u015f\u0131md\u0131r",
        "bu",
        "daha",
        "olduysam",
        "i\u00e7in",
        "\u00f6rnek",
        "yaman",
        "bir",
        "ve",
        "i\u0307rem",
        "ben",
        "da",
        "en",
        "ama"
    ],
    "meta_keywords": [
        ""
    ],
    "publish_date": null,
    "summary": "ERKAN AYRA\u00c7 - R\u00d6PORTAJMilli tekvandocu kariyerini farkl\u0131 bir g\u00f6zle anlatt\u0131, \u201cPayla\u015ft\u0131\u011f\u0131m bir resmin alt\u0131na, \u2018Ben de \u00e7ocu\u011fumun senin gibi olmas\u0131n\u0131 istiyorum\u2019 mesaj\u0131n\u0131n yaz\u0131lmas\u0131 benim i\u00e7in her \u015feyden \u00f6nemli.\n\u00c7ocuklara \u00f6rnek olabiliyorsam \u2018ben kazanm\u0131\u015f\u0131m\u2019 diyorum kendi kendime\u201d ifadelerini kulland\u0131Daha 24 ya\u015f\u0131nda olmas\u0131na ra\u011fmen kariyerinde bir\u00e7ok ilki ba\u015faran milli tekvandocu \u0130rem Yaman, koronavir\u00fcs\u00fcn etkilerinden olimpiyatlar\u0131n ertelenmesine, geri d\u00f6n\u00fc\u015f s\u00fcrecinin nas\u0131l ge\u00e7ece\u011finden hedeflerine bir\u00e7ok konuyu M\u0130LL\u0130YET i\u00e7in de\u011ferlendirdi.\nAma insanlar i\u00e7in en zoru gelecek d\u00f6nemde ne olaca\u011f\u0131n\u0131 bilmemeleri.\nSporcu oldu\u011fum i\u00e7in belirsizli\u011fi \u00e7ok daha fazla ya\u015f\u0131yorum.\nBu durumda vir\u00fcs\u00fcn yan\u0131nda ya\u015fanan belirsizlik bizi \u00e7ok fazla etkiliyor.\nSporcular da bir insan.\n\u00d6zellikle futbol ma\u00e7lar\u0131 tabii ki herkes i\u00e7in \u00f6nemli, ama insan sa\u011fl\u0131\u011f\u0131 daha da \u00f6nemli.\nAma D\u00fcnya Tekvando Federasyonu\u2019nun \u015funu da g\u00f6z\u00f6n\u00fcne almas\u0131 laz\u0131m.\nHerhangi bir resmi m\u00fcsabaka i\u00e7in aral\u0131k ay\u0131 bile erken.\nPerformans dedi\u011fimiz \u015fey kolay olmuyor, bir anda kazan\u0131lm\u0131yor.\nK\u0131sa bir s\u00fcre\u00e7te bir m\u00fcsabaka olursa bu sporcular\u0131 tedirgin eder.\nE\u011fer salg\u0131n krizi b\u00f6yle devam ederse nas\u0131l bir olimpiyat bizleri bekliyor sence?\nE\u011fer salg\u0131n bu \u015fiddette devam ederse bence olimpiyatlar yap\u0131lamaz ve iptal edilir.\nZaten yap\u0131lan a\u00e7\u0131klamalardan da yetkililerin \u00e7ok umutlu olmad\u0131\u011f\u0131 g\u00f6r\u00fcl\u00fcyor.\nB\u00f6yle giderse, a\u015f\u0131 bulunamazsa bence iptal edilmesi en do\u011fru se\u00e7enek olacakt\u0131r.\nTekvando gibi zor bir sporla u\u011fra\u015fmana ra\u011fmen bir\u00e7ok gen\u00e7 seni \u00f6rnek al\u0131yor.\nBu nas\u0131l bir duygu?\n\u00d6ncelikle kendi bran\u015f\u0131m\u0131n geli\u015fimine katk\u0131 sa\u011flad\u0131\u011f\u0131m i\u00e7in \u00e7ok mutluyum.\nAma her zorlu\u011fun sonunda al\u0131nacak bir m\u00fckafat\u0131n oldu\u011funu g\u00f6stermek benim i\u00e7in \u00f6nemli.\nHer ma\u00e7ta tek bir hedef i\u00e7in m\u00fccadele ediyoruz.\nAma ben kazand\u0131\u011f\u0131m madalyalar\u0131 bir ara\u00e7 olarak g\u00f6r\u00fcyorum.\nInstagram\u2019da payla\u015ft\u0131\u011f\u0131m madalyal\u0131 bir resmin alt\u0131na, \u2018Ben de \u00e7ocu\u011fumun senin gibi olmas\u0131n\u0131 istiyorum.\nTekvandoya \u00e7ocu\u011fumu ba\u015flatmak i\u00e7in neler yapabilirim\u2019 mesajlar\u0131n\u0131n yaz\u0131lmas\u0131 benim i\u00e7in madalyalar kadar \u00f6nemli.\n\u2018K\u00fc\u00e7\u00fck \u00e7ocuklara \u00f6rnek olabiliyorsam ben kazanm\u0131\u015f\u0131m\u2019 diyorum kendi kendime.\n\u2018\u0130lk ba\u015farmak mutlu ediyor\u2019\u0130rem Yaman ba\u015far\u0131lar\u0131n \u00e7ok zorlu bir s\u00fcre\u00e7ten ge\u00e7tikten sonra geldi\u011fini, en b\u00fcy\u00fck destek\u00e7isinin ise aile oldu\u011funun alt\u0131n\u0131 \u00e7izdi.\nAnnemin daha k\u00fc\u00e7\u00fckken \u2018sen yapabilirsin\u2019 demesi ger\u00e7ekten itici bir g\u00fc\u00e7t\u00fc.\n\u0130kinci d\u00fcnya \u015fampiyonlu\u011fu da zaten bu s\u00f6zlerden, bu inan\u00e7tan sonra geldi.\nBu \u00e7ok g\u00fczel bir duygu.\nMa\u00e7lardan \u00f6nce herhangi bir totemin ya da seni motive eden bir \u015fey var m\u0131?\n\u0130lk y\u0131llar\u0131mda bandanam vard\u0131 kaybettim ve \u00e7ok \u00fcz\u00fclm\u00fc\u015ft\u00fcm.\nDaha sonra totemlerin bir maddeye ba\u011fl\u0131 kalmamas\u0131 gerekti\u011fini anlad\u0131m.\nEn b\u00fcy\u00fck totemim \u2018Ben tatamiye \u00e7\u0131km\u0131\u015fsam yapabilirim\u2019 demek asl\u0131nda.\nBiz nas\u0131l 23 Nisan\u2019\u0131, 19 May\u0131s\u2019\u0131 tek y\u00fcrek ve co\u015fkuyla kutlad\u0131ysak, Ramazan Bayram\u0131\u2019n\u0131 da ayn\u0131 \u015fekilde kutlayaca\u011f\u0131z.\n\u2018Hakk\u0131m i\u00e7in sava\u015f\u0131yorum\u2019\u0130rem Yaman, Tokyo Olimpiyatlar\u0131\u2019na gitmek i\u00e7in \u00e7ok \u00e7al\u0131\u015ft\u0131\u011f\u0131n\u0131 ancak sadece bir m\u00fcsabaka ile bu hakk\u0131n\u0131n elinden al\u0131nd\u0131\u011f\u0131n\u0131 savundu.\nBu sorun ne durumda yeni bir geli\u015fme var m\u0131?\nDaha do\u011frusu kariyerine bu olay\u0131n etki etti\u011fini d\u00fc\u015f\u00fcn\u00fcyor musun?\nBa\u015fta \u015funu s\u00f6ylemeliyim ki ben b\u00f6yle bir olay\u0131 ya\u015famak istemezdim.\nBu kadar yo\u011fun bir ya\u015fant\u0131n\u0131n i\u00e7inde bir de hakk\u0131m olan\u0131 almak i\u00e7in sava\u015f\u0131yorum.\nBen di\u011fer sporculardan biraz daha \u015fansl\u0131y\u0131m bu konuda.\nAntren\u00f6r\u00fcm babam ve k\u00fc\u00e7\u00fck bir salonumuz var.\nAma bu d\u00f6nemde daha fazla teknik \u00e7al\u0131\u015fmalar yapabiliyorum.\nAkl\u0131nda kalan en iyi ve en k\u00f6t\u00fc ma\u00e7\u0131n var m\u0131?\n\u00c7ok zorlu bir s\u00fcre\u00e7 ya\u015famama ra\u011fmen yine de \u015fampiyon oldum.\n\u2018Nas\u0131l etkiler bilmiyoruz\u2019Olimpiyatlarda g\u00f6zler en \u00e7ok g\u00fcre\u015f ve atletizm sporcular\u0131nda oluyor.\nFakat daha \u00f6nce de s\u00f6yledi\u011fim gibi bu belirsizlik sporcular\u0131 nas\u0131l etkileyecek bilmiyoruz.\nBakt\u0131\u011f\u0131n\u0131z zaman d\u00f6rt y\u0131lda bir yap\u0131lan bir organizasyondan bahsediyoruz.\nAma bu konuda ben \u015f\u00f6yle d\u00fc\u015f\u00fcn\u00fcyorum, hedef ayn\u0131 kald\u0131\u011f\u0131 s\u00fcrece ba\u015far\u0131 gelecektir.\n\u015eampiyona i\u00e7in herhangi bir \u00fclkeye gitti\u011fimizde belki bir ka\u00e7 saat bo\u015f zaman\u0131m\u0131z oluyor.\nBu s\u00fcrede farkl\u0131 yerleri gezmek ve bunu sosyal medyada payla\u015fmak g\u00fczel bir \u015fey.\nAsl\u0131nda benim i\u00e7in bir hobi gibi.",
    "article_html": "",
    "meta_description": "\u0130rem Yaman, gelecek nesil i\u00e7in bir iz b\u0131rakman\u0131n as\u0131l zafer oldu\u011funu s\u00f6yledi. Yaman, Tokyo Olimpiyatlar\u0131\u2019na gitmek i\u00e7in \u00e7ok \u00e7al\u0131\u015ft\u0131\u011f\u0131n\u0131 ancak sadece bir m\u00fcsabaka ile bu hakk\u0131n\u0131n elinden al\u0131nd\u0131\u011f\u0131n\u0131 savundu. \u00d6te yandan Yaman, Survivor sorusuna yan\u0131t verdi.",
    "meta_lang": "tr"
}