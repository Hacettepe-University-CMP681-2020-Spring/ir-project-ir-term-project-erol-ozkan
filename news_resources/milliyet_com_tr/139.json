{
    "article_id": "b9ddfd3e048b61f6de9ddf5a3660bb7c.1590265763.8739595",
    "title": "Son dakika! RT\u00dcK, Sevda Noyan karar\u0131n\u0131 verdi",
    "authors": [],
    "canonical_link": "https://www.milliyet.com.tr/gundem/son-dakika-rtuk-sevda-noyan-kararini-verdi-6218117",
    "url": "http://milliyet.com.tr/gundem/son-dakika-rtuk-sevda-noyan-kararini-verdi-6218117",
    "top_img": "https://i2.milimaj.com/i/milliyet/75/0x0/5ec7c7475542831950eeb46c.jpg",
    "meta_img": "https://i2.milimaj.com/i/milliyet/75/0x0/5ec7c7475542831950eeb46c.jpg",
    "movies": [],
    "text": "Sevda Noyan'\u0131n \u00dclke TV'de yay\u0131nlanan Esra El\u00f6n\u00fc'n\u00fcn 'Arafta Sorular' program\u0131nda yapt\u0131\u011f\u0131 a\u00e7\u0131klamalar kanala ceza getirdi. \u00dcst Kurul toplant\u0131s\u0131nda, \u00dclke TV raporu detayl\u0131 olarak g\u00f6r\u00fc\u015f\u00fcld\u00fc. \u0130zleme ve De\u011ferlendirme Dairesi uzman\u0131n\u0131n haz\u0131rlad\u0131\u011f\u0131 raporda, yay\u0131n yoluyla d\u00fc\u015f\u00fcnceyi a\u00e7\u0131klama \u00f6zg\u00fcrl\u00fc\u011f\u00fcn\u00fcn bulundu\u011fu; ancak bu hakk\u0131n hukuka ayk\u0131r\u0131 nitelik ta\u015f\u0131madan kullan\u0131lmas\u0131 gereklili\u011fi vurguland\u0131. RT\u00dcK uzman\u0131, haz\u0131rlad\u0131\u011f\u0131 raporda \"G\u00f6revlerinden biri de halk\u0131 bilgilendirmek olan yay\u0131n kurulu\u015flar\u0131n\u0131n, yorum programlar\u0131nda ele\u015ftirilere yer vermesi son derece do\u011fald\u0131r. Ancak, \u015f\u00fcphesiz bu hak s\u0131n\u0131rs\u0131z de\u011fildir, yasa ve ahlak kurallar\u0131 i\u00e7erisinde ve \u00f6zellikle kamuoyunun olumlu y\u00f6nde olu\u015fmas\u0131na ve toplumun daha ileriye g\u00f6t\u00fcr\u00fclmesine yard\u0131m amac\u0131yla yap\u0131lmal\u0131d\u0131r\u201d ifadelerine yer verdi. Raporda 15 Temmuz vurgusu dikkat \u00e7ekerken gerek televizyon y\u00f6netimi gerekse program sunucusunun bahse konu ifadeleri tasvip etmediklerini a\u00e7\u0131klad\u0131klar\u0131 ve kamuoyundan \u00f6z\u00fcr diledikleri hat\u0131rlad\u0131. Uzman raporunda ayr\u0131ca yay\u0131nda dile getirilen s\u00f6zlerin ifade \u00f6zg\u00fcrl\u00fc\u011f\u00fcn\u00fc a\u015ft\u0131\u011f\u0131 belirtildi.\n\n3 KEZ PROGRAM DURDURMA M\u00dcEYY\u0130DES\u0130\n\nRaporu ayr\u0131nt\u0131lar\u0131yla ele alan \u00dcst Kurul, yay\u0131nc\u0131 kurulu\u015fa m\u00fceyyide uygulanmas\u0131na h\u00fckmetti. RT\u00dcK'ten yap\u0131lan a\u00e7\u0131klamada ceza ile ilgili \"Yay\u0131n\u0131n, 6112 say\u0131l\u0131 kanunda yer alan 'Yay\u0131n hizmetleri; toplumu kin ve d\u00fc\u015fmanl\u0131\u011fa tahrik edemez veya toplumda nefret duygular\u0131 olu\u015fturamaz' h\u00fckm\u00fcn\u00fc ihlal etti\u011fi kanaatine varan \u00dcst Kurul, \u00dclke TV hakk\u0131nda 3 kez program durdurma cezas\u0131 verdi\" denildi.\n\nA\u00e7\u0131klamada ayr\u0131ca \"\u00d6zellikle sosyal medyada muhalif oldu\u011fu belirtilen yay\u0131n kurulu\u015flar\u0131na ceza verilirken, iktidara yak\u0131n oldu\u011fu iddia edilen yay\u0131nc\u0131lara ceza verilmedi\u011fi alg\u0131s\u0131 olu\u015fturmaya \u00e7al\u0131\u015fanlar, merak ettikleri konunun cevab\u0131n\u0131 bug\u00fcn yap\u0131lan \u00dcst Kurul toplant\u0131s\u0131nda buldu. 'Ba\u015fkan ilgili ki\u015fiyi korudu. \u00dclke TV'ye ceza yok' tart\u0131\u015fmalar\u0131, al\u0131nan kararla son buldu\" ifadelerine yer verildi.",
    "keywords": [
        "kurul",
        "dakika",
        "karar\u0131n\u0131",
        "yay\u0131n",
        "sevda",
        "\u00f6zellikle",
        "raporda",
        "son",
        "program",
        "ceza",
        "ve",
        "yer",
        "rt\u00fck",
        "verdi",
        "\u00fclke",
        "\u00fcst",
        "noyan"
    ],
    "meta_keywords": [
        ""
    ],
    "publish_date": null,
    "summary": "Sevda Noyan'\u0131n \u00dclke TV'de yay\u0131nlanan Esra El\u00f6n\u00fc'n\u00fcn 'Arafta Sorular' program\u0131nda yapt\u0131\u011f\u0131 a\u00e7\u0131klamalar kanala ceza getirdi.\n\u00dcst Kurul toplant\u0131s\u0131nda, \u00dclke TV raporu detayl\u0131 olarak g\u00f6r\u00fc\u015f\u00fcld\u00fc.\n\u0130zleme ve De\u011ferlendirme Dairesi uzman\u0131n\u0131n haz\u0131rlad\u0131\u011f\u0131 raporda, yay\u0131n yoluyla d\u00fc\u015f\u00fcnceyi a\u00e7\u0131klama \u00f6zg\u00fcrl\u00fc\u011f\u00fcn\u00fcn bulundu\u011fu; ancak bu hakk\u0131n hukuka ayk\u0131r\u0131 nitelik ta\u015f\u0131madan kullan\u0131lmas\u0131 gereklili\u011fi vurguland\u0131.\nRT\u00dcK uzman\u0131, haz\u0131rlad\u0131\u011f\u0131 raporda \"G\u00f6revlerinden biri de halk\u0131 bilgilendirmek olan yay\u0131n kurulu\u015flar\u0131n\u0131n, yorum programlar\u0131nda ele\u015ftirilere yer vermesi son derece do\u011fald\u0131r.\nAncak, \u015f\u00fcphesiz bu hak s\u0131n\u0131rs\u0131z de\u011fildir, yasa ve ahlak kurallar\u0131 i\u00e7erisinde ve \u00f6zellikle kamuoyunun olumlu y\u00f6nde olu\u015fmas\u0131na ve toplumun daha ileriye g\u00f6t\u00fcr\u00fclmesine yard\u0131m amac\u0131yla yap\u0131lmal\u0131d\u0131r\u201d ifadelerine yer verdi.\nRaporda 15 Temmuz vurgusu dikkat \u00e7ekerken gerek televizyon y\u00f6netimi gerekse program sunucusunun bahse konu ifadeleri tasvip etmediklerini a\u00e7\u0131klad\u0131klar\u0131 ve kamuoyundan \u00f6z\u00fcr diledikleri hat\u0131rlad\u0131.\nUzman raporunda ayr\u0131ca yay\u0131nda dile getirilen s\u00f6zlerin ifade \u00f6zg\u00fcrl\u00fc\u011f\u00fcn\u00fc a\u015ft\u0131\u011f\u0131 belirtildi.\n3 KEZ PROGRAM DURDURMA M\u00dcEYY\u0130DES\u0130Raporu ayr\u0131nt\u0131lar\u0131yla ele alan \u00dcst Kurul, yay\u0131nc\u0131 kurulu\u015fa m\u00fceyyide uygulanmas\u0131na h\u00fckmetti.\nRT\u00dcK'ten yap\u0131lan a\u00e7\u0131klamada ceza ile ilgili \"Yay\u0131n\u0131n, 6112 say\u0131l\u0131 kanunda yer alan 'Yay\u0131n hizmetleri; toplumu kin ve d\u00fc\u015fmanl\u0131\u011fa tahrik edemez veya toplumda nefret duygular\u0131 olu\u015fturamaz' h\u00fckm\u00fcn\u00fc ihlal etti\u011fi kanaatine varan \u00dcst Kurul, \u00dclke TV hakk\u0131nda 3 kez program durdurma cezas\u0131 verdi\" denildi.\nA\u00e7\u0131klamada ayr\u0131ca \"\u00d6zellikle sosyal medyada muhalif oldu\u011fu belirtilen yay\u0131n kurulu\u015flar\u0131na ceza verilirken, iktidara yak\u0131n oldu\u011fu iddia edilen yay\u0131nc\u0131lara ceza verilmedi\u011fi alg\u0131s\u0131 olu\u015fturmaya \u00e7al\u0131\u015fanlar, merak ettikleri konunun cevab\u0131n\u0131 bug\u00fcn yap\u0131lan \u00dcst Kurul toplant\u0131s\u0131nda buldu.\n'Ba\u015fkan ilgili ki\u015fiyi korudu.\n\u00dclke TV'ye ceza yok' tart\u0131\u015fmalar\u0131, al\u0131nan kararla son buldu\" ifadelerine yer verildi.",
    "article_html": "",
    "meta_description": "Son Dakika G\u00fcncel Haberler - Gelen bir son dakika haberine g\u00f6re; RT\u00dcK, Sevda Noyan karar\u0131n\u0131 verdi. Canl\u0131 yay\u0131nda maksad\u0131n\u0131 a\u015fan s\u00f6zler i\u00e7in 3 kez program durdurma cezas\u0131 verildi.",
    "meta_lang": "tr"
}