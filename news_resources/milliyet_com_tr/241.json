{
    "article_id": "41bc62f2a70d15f2f7f1107f29f37911.1590265896.732778",
    "title": "Pera Film'den online sinema se\u00e7kisi",
    "authors": [],
    "canonical_link": "https://www.milliyet.com.tr/kultur-sanat/pera-filmden-online-sinema-seckisi-6190936",
    "url": "http://milliyet.com.tr/kultur-sanat/pera-filmden-online-sinema-seckisi-6190936",
    "top_img": "https://i2.milimaj.com/i/milliyet/75/0x0/5e99792b55428118b85feb96.jpg",
    "meta_img": "https://i2.milimaj.com/i/milliyet/75/0x0/5e99792b55428118b85feb96.jpg",
    "movies": [],
    "text": "Pera M\u00fczesi Film Programlar\u0131, sinema salonlar\u0131n\u0131n ge\u00e7ici bir s\u00fcre i\u00e7in kapal\u0131 oldu\u011fu bu d\u00f6nemde, sinemaseverlere online se\u00e7kiler sunmaya devam ediyor. D\u00fcnyan\u0131n \u00f6nde gelen belgesel film yap\u0131mc\u0131s\u0131 ve y\u00f6netmenlerinden Tomer Heymann\u2019\u0131n, ge\u00e7ti\u011fimiz Kas\u0131m ay\u0131nda Pera M\u00fczesi oditoryumunda g\u00f6sterime sunulan filmleri, bu kez internet \u00fczerinden t\u00fcm sinemaseverlerin eri\u015fimine a\u00e7\u0131l\u0131yor. Se\u00e7ilmi\u015f Aileler: Tomer Heymann adl\u0131 program, i\u00e7inde do\u011fup b\u00fcy\u00fcd\u00fc\u011f\u00fcm\u00fcz aile kavram\u0131n\u0131, se\u00e7ti\u011fimiz aileleri ve bir aradal\u0131ktan do\u011fan duygular\u0131, d\u00fcr\u00fcst ve hassas bir yakla\u015f\u0131mla ele alan alt\u0131 belgeselden olu\u015fuyor.\n\nRetrospektif niteli\u011findeki programda, bir oyunculuk ko\u00e7unu ve e\u011fitti\u011fi \u201csu\u00e7lu\u201d \u00e7ocuklar\u0131 oda\u011f\u0131na alarak toplumsal cinsiyeti ve birbirini anlayabilmenin g\u00fcc\u00fcn\u00fc ortaya koymaya \u00e7al\u0131\u015fan belgesel Bu Beni Biraz Korkutuyor; de\u011fi\u015fen k\u00fcresel g\u00f6\u00e7 modelleri ile geni\u015fleyen aile kavram\u0131n\u0131 \u0130srail\u2019de yasad\u0131\u015f\u0131 olarak ya\u015fayan Filipinli trans seks i\u015f\u00e7ilerinin bak\u0131\u015f a\u00e7\u0131s\u0131yla i\u015fleyen Ka\u011f\u0131t Bebekler; Heymann\u2019\u0131n Andreas Merk\u2019le tan\u0131\u015fmas\u0131 \u00fczerinden ilerleyen, k\u00f6kler ve a\u015fk hakk\u0131nda samimi bir portre \u00e7izen Sevgilimi Ben Vurdum; aile, kay\u0131p ve evsizli\u011fin zihin haritalar\u0131n\u0131 birle\u015ftiren dokunakl\u0131 film Ta\u00e7s\u0131z Krali\u00e7e; \u00e7ekimleri sekiz y\u0131l s\u00fcren, prova \u00e7ekimleriyle \u015fimdiye kadar hi\u00e7 yay\u0131nlamam\u0131\u015f geni\u015f bir ar\u015fiv se\u00e7kisi ve nefes kesen dans sekanslar\u0131n\u0131 harmanlayan Mr. Gaga ve son olarak, iki farkl\u0131 d\u00fcnyada yolunu bulmaya \u00e7al\u0131\u015f\u0131rken ayn\u0131 zamanda ger\u00e7ek benli\u011fini korumaya \u00e7abalayan Saar Maoz\u2019un yolculu\u011funu aktaran \u015eimdi Kim Sevecek Beni? filmi yer al\u0131yor.\n\nBelgesel d\u00fcnyas\u0131n\u0131n \u00fcretken ismi; Tomer Heymann\n\n1970 y\u0131l\u0131nda Kfar Yedidia, \u0130srail\u2019de do\u011fan Tomer Heymann, ge\u00e7ti\u011fimiz yirmi y\u0131l i\u00e7erisinde pek \u00e7ok belgesel film ve dizi y\u00f6netti. \u0130lk filmi Bu Beni Biraz Korkutuyor dahil olmak \u00fczere, d\u00fcnyan\u0131n d\u00f6rt bir yan\u0131nda g\u00f6sterilen filmleri, sayg\u0131n film festivallerinde \u00f6d\u00fcller kazand\u0131 ve Heymann\u2019\u0131 \u0130srail\u2019in \u00f6nde gelen belgesel film y\u00f6netmenlerinden biri haline getirdi. \u0130srail\u2019deki sinema okullar\u0131nda ders veren Tomer Heymann, ayn\u0131 zamanda halen devam eden bir\u00e7ok projeyle ilgileniyor.",
    "keywords": [
        "se\u00e7kisi",
        "film",
        "bu",
        "tomer",
        "heymann",
        "sinema",
        "online",
        "aile",
        "filmden",
        "beni",
        "\u00fczerinden",
        "ve",
        "pera",
        "bir",
        "belgesel"
    ],
    "meta_keywords": [
        ""
    ],
    "publish_date": null,
    "summary": "Pera M\u00fczesi Film Programlar\u0131, sinema salonlar\u0131n\u0131n ge\u00e7ici bir s\u00fcre i\u00e7in kapal\u0131 oldu\u011fu bu d\u00f6nemde, sinemaseverlere online se\u00e7kiler sunmaya devam ediyor.\nD\u00fcnyan\u0131n \u00f6nde gelen belgesel film yap\u0131mc\u0131s\u0131 ve y\u00f6netmenlerinden Tomer Heymann\u2019\u0131n, ge\u00e7ti\u011fimiz Kas\u0131m ay\u0131nda Pera M\u00fczesi oditoryumunda g\u00f6sterime sunulan filmleri, bu kez internet \u00fczerinden t\u00fcm sinemaseverlerin eri\u015fimine a\u00e7\u0131l\u0131yor.\nSe\u00e7ilmi\u015f Aileler: Tomer Heymann adl\u0131 program, i\u00e7inde do\u011fup b\u00fcy\u00fcd\u00fc\u011f\u00fcm\u00fcz aile kavram\u0131n\u0131, se\u00e7ti\u011fimiz aileleri ve bir aradal\u0131ktan do\u011fan duygular\u0131, d\u00fcr\u00fcst ve hassas bir yakla\u015f\u0131mla ele alan alt\u0131 belgeselden olu\u015fuyor.\nRetrospektif niteli\u011findeki programda, bir oyunculuk ko\u00e7unu ve e\u011fitti\u011fi \u201csu\u00e7lu\u201d \u00e7ocuklar\u0131 oda\u011f\u0131na alarak toplumsal cinsiyeti ve birbirini anlayabilmenin g\u00fcc\u00fcn\u00fc ortaya koymaya \u00e7al\u0131\u015fan belgesel Bu Beni Biraz Korkutuyor; de\u011fi\u015fen k\u00fcresel g\u00f6\u00e7 modelleri ile geni\u015fleyen aile kavram\u0131n\u0131 \u0130srail\u2019de yasad\u0131\u015f\u0131 olarak ya\u015fayan Filipinli trans seks i\u015f\u00e7ilerinin bak\u0131\u015f a\u00e7\u0131s\u0131yla i\u015fleyen Ka\u011f\u0131t Bebekler; Heymann\u2019\u0131n Andreas Merk\u2019le tan\u0131\u015fmas\u0131 \u00fczerinden ilerleyen, k\u00f6kler ve a\u015fk hakk\u0131nda samimi bir portre \u00e7izen Sevgilimi Ben Vurdum; aile, kay\u0131p ve evsizli\u011fin zihin haritalar\u0131n\u0131 birle\u015ftiren dokunakl\u0131 film Ta\u00e7s\u0131z Krali\u00e7e; \u00e7ekimleri sekiz y\u0131l s\u00fcren, prova \u00e7ekimleriyle \u015fimdiye kadar hi\u00e7 yay\u0131nlamam\u0131\u015f geni\u015f bir ar\u015fiv se\u00e7kisi ve nefes kesen dans sekanslar\u0131n\u0131 harmanlayan Mr. Gaga ve son olarak, iki farkl\u0131 d\u00fcnyada yolunu bulmaya \u00e7al\u0131\u015f\u0131rken ayn\u0131 zamanda ger\u00e7ek benli\u011fini korumaya \u00e7abalayan Saar Maoz\u2019un yolculu\u011funu aktaran \u015eimdi Kim Sevecek Beni?\nfilmi yer al\u0131yor.\nBelgesel d\u00fcnyas\u0131n\u0131n \u00fcretken ismi; Tomer Heymann1970 y\u0131l\u0131nda Kfar Yedidia, \u0130srail\u2019de do\u011fan Tomer Heymann, ge\u00e7ti\u011fimiz yirmi y\u0131l i\u00e7erisinde pek \u00e7ok belgesel film ve dizi y\u00f6netti.\n\u0130lk filmi Bu Beni Biraz Korkutuyor dahil olmak \u00fczere, d\u00fcnyan\u0131n d\u00f6rt bir yan\u0131nda g\u00f6sterilen filmleri, sayg\u0131n film festivallerinde \u00f6d\u00fcller kazand\u0131 ve Heymann\u2019\u0131 \u0130srail\u2019in \u00f6nde gelen belgesel film y\u00f6netmenlerinden biri haline getirdi.\n\u0130srail\u2019deki sinema okullar\u0131nda ders veren Tomer Heymann, ayn\u0131 zamanda halen devam eden bir\u00e7ok projeyle ilgileniyor.",
    "article_html": "",
    "meta_description": "Pera Film, daha \u00f6nce Pera M\u00fczesi oditoryumunda g\u00f6sterime sundu\u011fu Se\u00e7ilmi\u015f Aileler: Tomer Heymann program\u0131n\u0131 bu kez internet ortam\u0131nda izleyiciyle bulu\u015fturuyor. Belgesel yap\u0131mc\u0131s\u0131 ve y\u00f6netmen Tomer Heymann\u2019\u0131n aile kavram\u0131n\u0131 sorgulayan filmlerine odaklanan retrospektif niteli\u011findeki program, 18 Nisan Cumartesi g\u00fcn\u00fc m\u00fczenin web sitesinde yay\u0131na a\u00e7\u0131lacak ve 9 May\u0131s\u2019a kadar izlenebilecek.",
    "meta_lang": "tr"
}