{
    "article_id": "31522f423283c745ee48a4ae96d51b82.1590265612.56327",
    "title": "\u2018Ah nerede o eski bayramlar\u2019 demeyece\u011fim",
    "authors": [
        "D\u00fc\u015f\u00fcnenleri\u0307n D\u00fc\u015f\u00fcncesi\u0307",
        "Song\u00fcl Hat\u0131saru",
        "Prof. Dr. Erol Ulusoy",
        "G\u00fcneri C\u0131vao\u011flu"
    ],
    "canonical_link": "https://www.milliyet.com.tr/yazarlar/filiz-aygunduz/ah-nerede-o-eski-bayramlar-demeyecegim-6218400",
    "url": "http://milliyet.com.tr/yazarlar/filiz-aygunduz/ah-nerede-o-eski-bayramlar-demeyecegim-6218400",
    "top_img": "https://i2.milimaj.com/i/milliyet/75/600x600/5c5c174fcb145171243deea1",
    "meta_img": "https://i2.milimaj.com/i/milliyet/75/600x600/5c5c174fcb145171243deea1",
    "movies": [],
    "text": "\u201cAh nerede o eski bayramlar\u201d diye i\u00e7 \u00e7ekmeye m\u00fcsait bir ya\u015f\u0131m var. Ama bug\u00fcne dek hi\u00e7 demedim. Her yeni d\u00f6nemi oldu\u011fu gibi kabul ettim. Bu d\u00f6nemin ger\u00e7e\u011fi bu dedim. O ger\u00e7ekli\u011fin i\u00e7inde, onun gereklerini anlamaya gayret ederek ya\u015fad\u0131m, mutlu olmaya \u00e7al\u0131\u015ft\u0131m. Mazi kalbimde yara olmad\u0131 hi\u00e7. \u0130\u00e7indeki \u00e7ocuklu\u011fumu, ilk gen\u00e7li\u011fimi an\u0131lar\u0131yla birlikte ya\u015fatt\u0131m; zenginlik sayd\u0131m.\n\nH\u00e2l\u00e2 da \u00f6yle. Bayramlarda mutlu olurum ben. Niye \u00fcz\u00fcleyim; birbirinden \u015fahane bayramlar ya\u015fad\u0131m. Her \u015feyimi kaybedebilirim ama kendi varolu\u015fumu, onu in\u015fa eden ya\u015fanm\u0131\u015fl\u0131klar\u0131m\u0131 kimse benden alamaz ki. \u00c7ocuklu\u011fumun bayramlar\u0131 da buna dahil.\n\nBayram temizli\u011fi fasl\u0131\n\nHer \u015fey annemin g\u00fcnler s\u00fcren bayram temizli\u011fiyle ba\u015flard\u0131. Ev dip k\u00f6\u015fe temizlenir, mutfak t\u00fcm raflar\u0131yla bo\u015falt\u0131l\u0131p elden ge\u00e7irilir, hal\u0131lar y\u0131kan\u0131r, koltuklar k\u00f6p\u00fckl\u00fc sularla silinir, perdeler, t\u00fcller sak\u0131z gibi \u00e7\u0131kard\u0131 makineden. Salonda y\u00fczlerce ta\u015f\u0131 olan bir avize vard\u0131. Annem babam\u0131n \u00f6zel g\u00fcnler i\u00e7in saklad\u0131\u011f\u0131 viskisini su bardaklar\u0131na doldurup; b\u00fct\u00fcn o ta\u015flar\u0131 tek tek barda\u011fa sokup \u00e7\u0131kararak her birini p\u0131r\u0131l p\u0131r\u0131l yapard\u0131. Velhas\u0131l temizlik s\u00f6z konusu oldu\u011funda annem hi\u00e7bir masraftan ka\u00e7\u0131nmazd\u0131.\n\n\u0130kili gruplar al\u0131\u015fveri\u015fte\n\nTemizlik fasl\u0131 bitince en sevdi\u011fim a\u015famaya ge\u00e7erdik. Bayram al\u0131\u015fveri\u015fi. D\u00f6rt k\u0131z karde\u015ftik o vakitler. Be\u015finci k\u0131z y\u0131llar sonra gelecekti. Annem bizi ikili gruplar halinde bayraml\u0131k almaya g\u00f6t\u00fcr\u00fcrd\u00fc. AVM\u2019ler filan yok tabii. Rotam\u0131z \u015ei\u015fli, Osmanbey, Ni\u015fanta\u015f\u0131. Buralardaki \u00e7ocuk ma\u011fazalar\u0131n\u0131n birine girer di\u011ferinden \u00e7\u0131kar; g\u00fcn boyu onlarca k\u0131yafet denerdik. \u00c7ift tak\u0131m al\u0131n\u0131rd\u0131. Biri bayram boyunca evde giyece\u011fimiz g\u00fcnl\u00fck k\u0131yafetler, di\u011feri b\u00fcy\u00fcklerimize bayram ziyaretine giderken giyece\u011fimiz. Elbiseler, etekler, pantolonlar... Giy, \u00e7\u0131kar. Annem \u2018kuma\u015f\u0131n yeri\u2019nden ba\u015flayarak, diki\u015fine, \u00fcst\u00fcm\u00fczde duru\u015funa kadar her ayr\u0131nt\u0131y\u0131 dikkatlice incelerdi. G\u00fcn boyu s\u00fcrerdi bu seremoni. K\u0131yafetlerimize uygun ayakkab\u0131 se\u00e7ildikten sonra tamamlan\u0131rd\u0131. O kadar mutlu olurdum ki...\n\nElektrikli s\u00fcp\u00fcrgenin sesi\n\nAk\u015fam elimizde paketler, iflah\u0131m\u0131z kesilmi\u015f halde eve d\u00f6nerdik. Ertesi g\u00fcn ikinci grupla ayn\u0131 \u015feyleri tekrar ederdi annem. En son da kendisi ve babaannem i\u00e7in bayraml\u0131k al\u0131r, al\u0131\u015fveri\u015f fasl\u0131n\u0131 bitirirdi. G\u00fcn sayard\u0131m, bayram gelsin de ald\u0131\u011f\u0131m\u0131z yeni elbiseyi giyinip \u015f\u00f6\u00f6\u00f6yle bir s\u00fcz\u00fcleyim etrafta.\n\nBayram sabah\u0131, elektrikli s\u00fcp\u00fcrgenin sesiyle uyan\u0131rd\u0131m erkenden. Annem g\u00fcnl\u00fck temizli\u011fi bitirir, babam bayram namaz\u0131ndan d\u00f6ner, b\u00fct\u00fcn aile salonda toplan\u0131p bayramla\u015f\u0131rd\u0131k. \u00d6nce babaannemin eli \u00f6p\u00fcl\u00fcrd\u00fc. Sonra annemle babam\u0131n. D\u00f6rt tane boy boy k\u0131z \u00e7ocu\u011fu, sevin\u00e7li sesler... Babam\u0131z\u0131n omzuna t\u0131rman\u0131\u015flar\u0131m\u0131z, annemizin eteklerine sar\u0131lmalar\u0131m\u0131z. Sonra hep birlikte mezarl\u0131k ziyaretine giderdik. Dedem ve halam i\u00e7in dualar okurduk. Ard\u0131ndan f\u0131r\u0131ndan s\u0131cac\u0131k ekmekler al\u0131p eve d\u00f6nerdik. Annem mutfakta radyosu a\u00e7\u0131k, kahvalt\u0131y\u0131 haz\u0131rlarken ille bir posta a\u011flard\u0131. \u00c7\u00fcnk\u00fc annesi babas\u0131 uzaktayd\u0131 ve her bayram radyoda Zeki M\u00fcren mutlaka \u201cGeceler y\u00e2rim oldu\u201dyu s\u00f6ylerdi. Ama kahvalt\u0131 sofras\u0131nda topland\u0131\u011f\u0131m\u0131zda y\u00fcz\u00fc g\u00fcler, ne\u015feli ne\u015feli konu\u015fur, onun ne\u015fesine babam\u0131n b\u00fcy\u00fck kahkahalar\u0131 e\u015flik ederdi.\n\nKaday\u0131flar, sarmalar, b\u00f6rekler\n\nKahvalt\u0131dan hemen sonra gelsin misafirler... Ailenin en ya\u015fl\u0131s\u0131 babaannem oldu\u011fu i\u00e7in bayram boyunca sabah 10\u2019dan gece 11\u2019e kadar ev dolup dolup ta\u015fard\u0131. \u00d6nceden annem taraf\u0131ndan yap\u0131lm\u0131\u015f tepsi tepsi kaday\u0131flar, sarmalar, b\u00f6rekler; masalar kurulur, masalar toplan\u0131rd\u0131 g\u00fcn boyu. Biz g\u00fcnl\u00fck bayraml\u0131klar\u0131m\u0131z \u00fcst\u00fcm\u00fczde epeyce bir bayram har\u00e7l\u0131\u011f\u0131 al\u0131rd\u0131k babaannemi ziyarete gelenlerden. Bir posta da bizim ziyarete gittiklerimiz verirdi. Oyal\u0131 mendillerin aras\u0131nda. Kalabal\u0131\u011f\u0131 eksik olmayan evimiz hat\u0131ralar\u0131n y\u00e2d edildi\u011fi, birbirinden g\u00fczel hikayelerin anlat\u0131ld\u0131\u011f\u0131, g\u00fcl\u00fcp e\u011flenilen, herkesin birbirine sevgiyle sar\u0131l\u0131p dokundu\u011fu, \u015fekerli kolonyal\u0131 bir bayram yeriydi. Bayram ziyaretine gitti\u011fimiz di\u011fer evler de. 3 ya da 4 g\u00fcn s\u00fcren kesintisiz mutluluk.\n\nBu bayram da \u00e7ok \u00f6zel\n\nSonras\u0131 tahmin etti\u011finiz gibi. B\u00fcy\u00fcd\u00fck. Babaannemi kaybettik. Evin bayram kalabal\u0131\u011f\u0131 azald\u0131. \u0130\u015f hayat\u0131na ba\u015flad\u0131k. Bayramlar tatil vesilelerimiz oldu. \u00d6yle b\u00f6yle bug\u00fcnlere geldik.\n\nBu bayram, herkes gibi benim hayat\u0131mda da bir ilk. Evden d\u0131\u015far\u0131 \u00e7\u0131kamayaca\u011f\u0131z. Ne ziyaret ne tatil i\u00e7in. Annemle ve babamla g\u00f6r\u00fcnt\u00fcl\u00fc konu\u015fmalar yapaca\u011f\u0131m; karde\u015flerimle, sevdiklerimle. Kimseler gelmeyecek, ben kimselere gidemeyece\u011fim. Ama bu bayram da \u00e7ok \u00f6zel. T\u00fcm insanl\u0131\u011fa hayat\u0131n\u0131n anlam\u0131n\u0131 sorgulatan pandemi s\u00fcrecinin bir par\u00e7as\u0131. Onun da bize \u00f6\u011fretecekleri var. Ve bunlar \u00e7ok k\u0131ymetli. Eski bayramlar\u0131m\u0131za bir \u015fey olmad\u0131; onlar\u0131n an\u0131s\u0131 bizimle. Hat\u0131rlay\u0131p mutlu olmam\u0131za kar\u0131\u015fan kimse yok. \u00d6zetle, ben bu bayram da \u201cAh nerede o eski bayramlar\u201d demeyece\u011fim.",
    "keywords": [
        "sonra",
        "demeyece\u011fim",
        "bu",
        "ah",
        "nerede",
        "g\u00fcn",
        "bayramlar",
        "bayram",
        "annem",
        "i\u00e7in",
        "ve",
        "bir",
        "mutlu",
        "da",
        "eski"
    ],
    "meta_keywords": [
        ""
    ],
    "publish_date": null,
    "summary": "\u201cAh nerede o eski bayramlar\u201d diye i\u00e7 \u00e7ekmeye m\u00fcsait bir ya\u015f\u0131m var.\nBu d\u00f6nemin ger\u00e7e\u011fi bu dedim.\nO ger\u00e7ekli\u011fin i\u00e7inde, onun gereklerini anlamaya gayret ederek ya\u015fad\u0131m, mutlu olmaya \u00e7al\u0131\u015ft\u0131m.\n\u0130\u00e7indeki \u00e7ocuklu\u011fumu, ilk gen\u00e7li\u011fimi an\u0131lar\u0131yla birlikte ya\u015fatt\u0131m; zenginlik sayd\u0131m.\nH\u00e2l\u00e2 da \u00f6yle.\nBayramlarda mutlu olurum ben.\nNiye \u00fcz\u00fcleyim; birbirinden \u015fahane bayramlar ya\u015fad\u0131m.\nHer \u015feyimi kaybedebilirim ama kendi varolu\u015fumu, onu in\u015fa eden ya\u015fanm\u0131\u015fl\u0131klar\u0131m\u0131 kimse benden alamaz ki.\n\u00c7ocuklu\u011fumun bayramlar\u0131 da buna dahil.\nBayram temizli\u011fi fasl\u0131Her \u015fey annemin g\u00fcnler s\u00fcren bayram temizli\u011fiyle ba\u015flard\u0131.\nEv dip k\u00f6\u015fe temizlenir, mutfak t\u00fcm raflar\u0131yla bo\u015falt\u0131l\u0131p elden ge\u00e7irilir, hal\u0131lar y\u0131kan\u0131r, koltuklar k\u00f6p\u00fckl\u00fc sularla silinir, perdeler, t\u00fcller sak\u0131z gibi \u00e7\u0131kard\u0131 makineden.\nSalonda y\u00fczlerce ta\u015f\u0131 olan bir avize vard\u0131.\nAnnem babam\u0131n \u00f6zel g\u00fcnler i\u00e7in saklad\u0131\u011f\u0131 viskisini su bardaklar\u0131na doldurup; b\u00fct\u00fcn o ta\u015flar\u0131 tek tek barda\u011fa sokup \u00e7\u0131kararak her birini p\u0131r\u0131l p\u0131r\u0131l yapard\u0131.\nVelhas\u0131l temizlik s\u00f6z konusu oldu\u011funda annem hi\u00e7bir masraftan ka\u00e7\u0131nmazd\u0131.\n\u0130kili gruplar al\u0131\u015fveri\u015fteTemizlik fasl\u0131 bitince en sevdi\u011fim a\u015famaya ge\u00e7erdik.\nBayram al\u0131\u015fveri\u015fi.\nBe\u015finci k\u0131z y\u0131llar sonra gelecekti.\nAnnem bizi ikili gruplar halinde bayraml\u0131k almaya g\u00f6t\u00fcr\u00fcrd\u00fc.\nBuralardaki \u00e7ocuk ma\u011fazalar\u0131n\u0131n birine girer di\u011ferinden \u00e7\u0131kar; g\u00fcn boyu onlarca k\u0131yafet denerdik.\nBiri bayram boyunca evde giyece\u011fimiz g\u00fcnl\u00fck k\u0131yafetler, di\u011feri b\u00fcy\u00fcklerimize bayram ziyaretine giderken giyece\u011fimiz.\nAnnem \u2018kuma\u015f\u0131n yeri\u2019nden ba\u015flayarak, diki\u015fine, \u00fcst\u00fcm\u00fczde duru\u015funa kadar her ayr\u0131nt\u0131y\u0131 dikkatlice incelerdi.\nG\u00fcn boyu s\u00fcrerdi bu seremoni.\nO kadar mutlu olurdum ki...Elektrikli s\u00fcp\u00fcrgenin sesiAk\u015fam elimizde paketler, iflah\u0131m\u0131z kesilmi\u015f halde eve d\u00f6nerdik.\nErtesi g\u00fcn ikinci grupla ayn\u0131 \u015feyleri tekrar ederdi annem.\nEn son da kendisi ve babaannem i\u00e7in bayraml\u0131k al\u0131r, al\u0131\u015fveri\u015f fasl\u0131n\u0131 bitirirdi.\nG\u00fcn sayard\u0131m, bayram gelsin de ald\u0131\u011f\u0131m\u0131z yeni elbiseyi giyinip \u015f\u00f6\u00f6\u00f6yle bir s\u00fcz\u00fcleyim etrafta.\nBayram sabah\u0131, elektrikli s\u00fcp\u00fcrgenin sesiyle uyan\u0131rd\u0131m erkenden.\nAnnem g\u00fcnl\u00fck temizli\u011fi bitirir, babam bayram namaz\u0131ndan d\u00f6ner, b\u00fct\u00fcn aile salonda toplan\u0131p bayramla\u015f\u0131rd\u0131k.\nD\u00f6rt tane boy boy k\u0131z \u00e7ocu\u011fu, sevin\u00e7li sesler... Babam\u0131z\u0131n omzuna t\u0131rman\u0131\u015flar\u0131m\u0131z, annemizin eteklerine sar\u0131lmalar\u0131m\u0131z.\nDedem ve halam i\u00e7in dualar okurduk.\nAnnem mutfakta radyosu a\u00e7\u0131k, kahvalt\u0131y\u0131 haz\u0131rlarken ille bir posta a\u011flard\u0131.\n\u00c7\u00fcnk\u00fc annesi babas\u0131 uzaktayd\u0131 ve her bayram radyoda Zeki M\u00fcren mutlaka \u201cGeceler y\u00e2rim oldu\u201dyu s\u00f6ylerdi.\nAma kahvalt\u0131 sofras\u0131nda topland\u0131\u011f\u0131m\u0131zda y\u00fcz\u00fc g\u00fcler, ne\u015feli ne\u015feli konu\u015fur, onun ne\u015fesine babam\u0131n b\u00fcy\u00fck kahkahalar\u0131 e\u015flik ederdi.\nKaday\u0131flar, sarmalar, b\u00f6reklerKahvalt\u0131dan hemen sonra gelsin misafirler... Ailenin en ya\u015fl\u0131s\u0131 babaannem oldu\u011fu i\u00e7in bayram boyunca sabah 10\u2019dan gece 11\u2019e kadar ev dolup dolup ta\u015fard\u0131.\n\u00d6nceden annem taraf\u0131ndan yap\u0131lm\u0131\u015f tepsi tepsi kaday\u0131flar, sarmalar, b\u00f6rekler; masalar kurulur, masalar toplan\u0131rd\u0131 g\u00fcn boyu.\nBiz g\u00fcnl\u00fck bayraml\u0131klar\u0131m\u0131z \u00fcst\u00fcm\u00fczde epeyce bir bayram har\u00e7l\u0131\u011f\u0131 al\u0131rd\u0131k babaannemi ziyarete gelenlerden.\nBir posta da bizim ziyarete gittiklerimiz verirdi.\nKalabal\u0131\u011f\u0131 eksik olmayan evimiz hat\u0131ralar\u0131n y\u00e2d edildi\u011fi, birbirinden g\u00fczel hikayelerin anlat\u0131ld\u0131\u011f\u0131, g\u00fcl\u00fcp e\u011flenilen, herkesin birbirine sevgiyle sar\u0131l\u0131p dokundu\u011fu, \u015fekerli kolonyal\u0131 bir bayram yeriydi.\n3 ya da 4 g\u00fcn s\u00fcren kesintisiz mutluluk.\nBu bayram da \u00e7ok \u00f6zelSonras\u0131 tahmin etti\u011finiz gibi.\nBayramlar tatil vesilelerimiz oldu.\nBu bayram, herkes gibi benim hayat\u0131mda da bir ilk.\nAnnemle ve babamla g\u00f6r\u00fcnt\u00fcl\u00fc konu\u015fmalar yapaca\u011f\u0131m; karde\u015flerimle, sevdiklerimle.\nAma bu bayram da \u00e7ok \u00f6zel.\nT\u00fcm insanl\u0131\u011fa hayat\u0131n\u0131n anlam\u0131n\u0131 sorgulatan pandemi s\u00fcrecinin bir par\u00e7as\u0131.\nOnun da bize \u00f6\u011fretecekleri var.\nVe bunlar \u00e7ok k\u0131ymetli.\nEski bayramlar\u0131m\u0131za bir \u015fey olmad\u0131; onlar\u0131n an\u0131s\u0131 bizimle.\nHat\u0131rlay\u0131p mutlu olmam\u0131za kar\u0131\u015fan kimse yok.\n\u00d6zetle, ben bu bayram da \u201cAh nerede o eski bayramlar\u201d demeyece\u011fim.",
    "article_html": "",
    "meta_description": ".",
    "meta_lang": "tr"
}