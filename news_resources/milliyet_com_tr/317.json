{
    "article_id": "e096c6ba76000579da2a8ddc190025a2.1590265982.306095",
    "title": "Pera M\u00fczesi sergileri Youtube kanal\u0131nda",
    "authors": [],
    "canonical_link": "https://www.milliyet.com.tr/kultur-sanat/pera-muzesi-sergileri-youtube-kanalinda-6218372",
    "url": "http://milliyet.com.tr/kultur-sanat/pera-muzesi-sergileri-youtube-kanalinda-6218372",
    "top_img": "https://i2.milimaj.com/i/milliyet/75/0x0/5ec847ab554282172097edd1.jpg",
    "meta_img": "https://i2.milimaj.com/i/milliyet/75/0x0/5ec847ab554282172097edd1.jpg",
    "movies": [],
    "text": "A\u00e7\u0131ld\u0131\u011f\u0131 g\u00fcnden bu yana d\u00fcnyan\u0131n \u00f6nde gelen sanat\u00e7\u0131lar\u0131n\u0131 konuk eden Pera M\u00fczesi, bu sergilerden derlenen bir video dizisini YouTube kanal\u0131nda sanatseverlerin be\u011fenisine sunuyor. Farkl\u0131 d\u00f6nemlerden ve co\u011frafyalardan ikonik isimleri bir araya getiren videolarda, sanat\u00e7\u0131lar\u0131n ya\u015fam\u0131 ve eserleriyle ilgili temel bilgilerin yan\u0131 s\u0131ra, \u00fcretimlerine etki eden toplumsal olaylar ve \u00e7al\u0131\u015fma y\u00f6ntemleri gibi az bilinen detaylar da izleyicilere keyifli bir i\u00e7erik vadediyor.\n\n17. y\u00fczy\u0131ldan bug\u00fcne, k\u0131talar aras\u0131 sanat yolculu\u011fu\n\nAvrupa resminin en b\u00fcy\u00fck ustalar\u0131ndan Rembrandt, Boijmans Van Beuningen M\u00fczesi Koleksiyonu\u2019nda yer alan yap\u0131tlar\u0131yla 2007 y\u0131l\u0131nda Pera M\u00fczesi\u2019nde sanatseverlerle bulu\u015ftu. Sanat\u00e7\u0131n\u0131n az bilinen etkileyici desenleri, Rotterdam\u2019dan sonra \u0130stanbul\u2019da yeniden g\u00fcn \u0131\u015f\u0131\u011f\u0131na \u00e7\u0131kt\u0131.\n\nG\u00fcn\u00fcm\u00fcz estetik anlay\u0131\u015f\u0131na yeni bir yorum getiren ve 21. y\u00fczy\u0131l\u0131n en \u00e7ok merak uyand\u0131ran sanat\u00e7\u0131lar\u0131ndan olan, Kolombiya do\u011fumlu Fernando Botero; sirk, bo\u011fa g\u00fcre\u015fi, Latin Amerika, \u00f6l\u00fcdo\u011fa temal\u0131 eserleri ve sanat tarihinin ge\u00e7mi\u015f ustalar\u0131ndan uyarlamalar\u0131 i\u00e7eren geni\u015f kapsaml\u0131 bir sergiyle 2010\u2019da Pera M\u00fczesi\u2019ne konuk oldu.\n\nYap\u0131tlar\u0131 kadar \u00f6zg\u00fcn karakterleri, ya\u015fam \u00f6yk\u00fcleri ve birliktelikleriyle de ilgi uyand\u0131ran Frida Kahlo ve Diego Rivera \u00e7ifti, Gelman Koleksiyonu\u2019nda yer alan eserleriyle 2011\u2019de Pera M\u00fczesi\u2019ndeydi. Frida Kahlo\u2019nun \u00e7arp\u0131c\u0131 otoportreleri ile Diego Rivera\u2019n\u0131n nadir tuval resimlerini i\u00e7eren sergi, 20. y\u00fczy\u0131l Meksika sanat\u0131n\u0131n \u00f6nemli \u00f6rneklerini \u0130stanbul\u2019a getirdi.\n\nM\u00fcze, 2012 y\u0131l\u0131nda ise Salvador Dal\u00ed ve Ren\u00e9 Magritte\u2019e ilham vermi\u015f, metafizik ak\u0131m\u0131n\u0131n yarat\u0131c\u0131s\u0131 Francisco de Goya\u2019n\u0131n d\u00f6rt b\u00fcy\u00fck grav\u00fcr serisini ve ya\u011fl\u0131boyalar\u0131n\u0131 T\u00fcrk sanatseverlerle bulu\u015fturdu. Avrupa\u2019n\u0131n \u00e7alkant\u0131l\u0131 bir d\u00f6nemine tan\u0131kl\u0131k eden ve karanl\u0131\u011f\u0131n en iyi anlat\u0131c\u0131lar\u0131ndan biri olan Goya, zaman\u0131n\u0131n \u00f6tesine ge\u00e7erek 20. y\u00fczy\u0131l modernizmini de etkilemi\u015fti.\n\nAmerikan pop sanat\u0131n\u0131n ikonik isimlerinden Andy Warhol, Campbell\u2019s \u00c7orbalar\u0131, Kovboylar ve K\u0131z\u0131lderililer, Tehlikedeki T\u00fcrler, \u00c7i\u00e7ekler, 20. Y\u00fczy\u0131ldan On Yahudi Portresi dizilerinin yan\u0131 s\u0131ra, Mick Jagger ve Lenin gibi \u00fcnl\u00fc isimlerin portreleriyle 2014\u2019te \u0130stanbul\u2019a konuk oldu.\n\n\u0130talyan bir ailenin o\u011flu olarak Yunanistan\u2019da d\u00fcnyaya gelen Giorgio de Chirico, babas\u0131 Evaristo de Chirico\u2019nun do\u011fdu\u011fu kent olan \u0130stanbul\u2019u, 2016\u2019da eserleri arac\u0131l\u0131\u011f\u0131yla ziyaret etti. Resim, heykel ve litografilerinden olu\u015fan bu kapsaml\u0131 sergi ziyaret\u00e7ilere, metafizik sanat\u0131n kurucusu ve ger\u00e7ek\u00fcst\u00fcc\u00fclerin esin kayna\u011f\u0131 olan Chirico\u2019nun renkli d\u00fcnyas\u0131n\u0131 ke\u015ffetme f\u0131rsat\u0131 sundu.",
    "keywords": [
        "olan",
        "y\u0131l\u0131nda",
        "kanal\u0131nda",
        "youtube",
        "bu",
        "eden",
        "konuk",
        "sergileri",
        "ve",
        "m\u00fczesi",
        "pera",
        "bir",
        "20",
        "en"
    ],
    "meta_keywords": [
        ""
    ],
    "publish_date": null,
    "summary": "A\u00e7\u0131ld\u0131\u011f\u0131 g\u00fcnden bu yana d\u00fcnyan\u0131n \u00f6nde gelen sanat\u00e7\u0131lar\u0131n\u0131 konuk eden Pera M\u00fczesi, bu sergilerden derlenen bir video dizisini YouTube kanal\u0131nda sanatseverlerin be\u011fenisine sunuyor.\nFarkl\u0131 d\u00f6nemlerden ve co\u011frafyalardan ikonik isimleri bir araya getiren videolarda, sanat\u00e7\u0131lar\u0131n ya\u015fam\u0131 ve eserleriyle ilgili temel bilgilerin yan\u0131 s\u0131ra, \u00fcretimlerine etki eden toplumsal olaylar ve \u00e7al\u0131\u015fma y\u00f6ntemleri gibi az bilinen detaylar da izleyicilere keyifli bir i\u00e7erik vadediyor.\n17. y\u00fczy\u0131ldan bug\u00fcne, k\u0131talar aras\u0131 sanat yolculu\u011fuAvrupa resminin en b\u00fcy\u00fck ustalar\u0131ndan Rembrandt, Boijmans Van Beuningen M\u00fczesi Koleksiyonu\u2019nda yer alan yap\u0131tlar\u0131yla 2007 y\u0131l\u0131nda Pera M\u00fczesi\u2019nde sanatseverlerle bulu\u015ftu.\nSanat\u00e7\u0131n\u0131n az bilinen etkileyici desenleri, Rotterdam\u2019dan sonra \u0130stanbul\u2019da yeniden g\u00fcn \u0131\u015f\u0131\u011f\u0131na \u00e7\u0131kt\u0131.\nG\u00fcn\u00fcm\u00fcz estetik anlay\u0131\u015f\u0131na yeni bir yorum getiren ve 21. y\u00fczy\u0131l\u0131n en \u00e7ok merak uyand\u0131ran sanat\u00e7\u0131lar\u0131ndan olan, Kolombiya do\u011fumlu Fernando Botero; sirk, bo\u011fa g\u00fcre\u015fi, Latin Amerika, \u00f6l\u00fcdo\u011fa temal\u0131 eserleri ve sanat tarihinin ge\u00e7mi\u015f ustalar\u0131ndan uyarlamalar\u0131 i\u00e7eren geni\u015f kapsaml\u0131 bir sergiyle 2010\u2019da Pera M\u00fczesi\u2019ne konuk oldu.\nYap\u0131tlar\u0131 kadar \u00f6zg\u00fcn karakterleri, ya\u015fam \u00f6yk\u00fcleri ve birliktelikleriyle de ilgi uyand\u0131ran Frida Kahlo ve Diego Rivera \u00e7ifti, Gelman Koleksiyonu\u2019nda yer alan eserleriyle 2011\u2019de Pera M\u00fczesi\u2019ndeydi.\nFrida Kahlo\u2019nun \u00e7arp\u0131c\u0131 otoportreleri ile Diego Rivera\u2019n\u0131n nadir tuval resimlerini i\u00e7eren sergi, 20. y\u00fczy\u0131l Meksika sanat\u0131n\u0131n \u00f6nemli \u00f6rneklerini \u0130stanbul\u2019a getirdi.\nM\u00fcze, 2012 y\u0131l\u0131nda ise Salvador Dal\u00ed ve Ren\u00e9 Magritte\u2019e ilham vermi\u015f, metafizik ak\u0131m\u0131n\u0131n yarat\u0131c\u0131s\u0131 Francisco de Goya\u2019n\u0131n d\u00f6rt b\u00fcy\u00fck grav\u00fcr serisini ve ya\u011fl\u0131boyalar\u0131n\u0131 T\u00fcrk sanatseverlerle bulu\u015fturdu.\nAvrupa\u2019n\u0131n \u00e7alkant\u0131l\u0131 bir d\u00f6nemine tan\u0131kl\u0131k eden ve karanl\u0131\u011f\u0131n en iyi anlat\u0131c\u0131lar\u0131ndan biri olan Goya, zaman\u0131n\u0131n \u00f6tesine ge\u00e7erek 20. y\u00fczy\u0131l modernizmini de etkilemi\u015fti.\nAmerikan pop sanat\u0131n\u0131n ikonik isimlerinden Andy Warhol, Campbell\u2019s \u00c7orbalar\u0131, Kovboylar ve K\u0131z\u0131lderililer, Tehlikedeki T\u00fcrler, \u00c7i\u00e7ekler, 20.\nY\u00fczy\u0131ldan On Yahudi Portresi dizilerinin yan\u0131 s\u0131ra, Mick Jagger ve Lenin gibi \u00fcnl\u00fc isimlerin portreleriyle 2014\u2019te \u0130stanbul\u2019a konuk oldu.\n\u0130talyan bir ailenin o\u011flu olarak Yunanistan\u2019da d\u00fcnyaya gelen Giorgio de Chirico, babas\u0131 Evaristo de Chirico\u2019nun do\u011fdu\u011fu kent olan \u0130stanbul\u2019u, 2016\u2019da eserleri arac\u0131l\u0131\u011f\u0131yla ziyaret etti.\nResim, heykel ve litografilerinden olu\u015fan bu kapsaml\u0131 sergi ziyaret\u00e7ilere, metafizik sanat\u0131n kurucusu ve ger\u00e7ek\u00fcst\u00fcc\u00fclerin esin kayna\u011f\u0131 olan Chirico\u2019nun renkli d\u00fcnyas\u0131n\u0131 ke\u015ffetme f\u0131rsat\u0131 sundu.",
    "article_html": "",
    "meta_description": "Pera M\u00fczesi, sergilerinden \u00f6nemli bir se\u00e7kiyi YouTube kanal\u0131nda yay\u0131nlamaya ba\u015flad\u0131. Frida Kahlo-Diego Rivera, Fernando Botero, Andy Warhol, Rembrandt, Goya ve Giorgio de Chirico sergilerinin yer ald\u0131\u011f\u0131 dizi, Joan Mir\u00f3 ve Y\u0131ld\u0131z Moran ile devam edecek.",
    "meta_lang": "tr"
}