{
    "article_id": "96dfaeb1e905a8d3f083b6c5af202e3f.1590265892.7783353",
    "title": "\u00c7ocuklar i\u00e7in evde etkinlik \u00f6nerileri",
    "authors": [],
    "canonical_link": "https://www.milliyet.com.tr/evdekal/cocuklar-icin-evde-etkinlik-onerileri-6200622",
    "url": "http://milliyet.com.tr/evdekal/cocuklar-icin-evde-etkinlik-onerileri-6200622",
    "top_img": "https://i2.milimaj.com/i/milliyet/75/0x0/5ea7e5b65542801cb07ab438.jpg",
    "meta_img": "https://i2.milimaj.com/i/milliyet/75/0x0/5ea7e5b65542801cb07ab438.jpg",
    "movies": [],
    "text": "Koranavir\u00fcs nedeniyle evlerimizde g\u00f6n\u00fcll\u00fc karantina s\u00fcrecimiz devam ediyor. Buna bir de b\u00fcy\u00fck\u015fehirlerde hafta sonu soka\u011fa \u00e7\u0131kma yasa\u011f\u0131 eklenince evde ge\u00e7irdi\u011fimiz zaman daha da art\u0131yor. \u00c7o\u011fu insan evinde \u00e7al\u0131\u015f\u0131rken, \u00e7ocuklar\u0131m\u0131z uzaktan e\u011fitim g\u00f6r\u00fcyor. Bu s\u00fcre\u00e7 ailemizle daha fazla zaman ge\u00e7irme f\u0131rsat\u0131 sunsa da \u00e7ocuklar evde s\u0131k\u0131l\u0131yor.\n\nKorona g\u00fcnlerinde \u00e7ocuklar\u0131n s\u0131k\u0131nt\u0131lar\u0131n\u0131 azaltmak i\u00e7in ev i\u00e7inde daha fazla etkinlik yapmak ve oyunlar oynamak gerekiyor. Beykoz \u00dcniversitesi Sosyal Bilimler Fak\u00fcltesi Psikoloji B\u00f6l\u00fcm\u00fc \u00d6\u011fretim \u00dcyesi Dr. Ezgi \u00d6zcan, ebeveynlerin evde bulunan malzemeler ve e\u015fyalarla etkinlik ve oyun tasarlamalar\u0131n\u0131 \u00f6neriyor. \u00d6zcan, \u201cEvde hareketsiz kalan \u00e7ocuklar i\u00e7in hareket etmelerini te\u015fvik eden, farkl\u0131 duyular\u0131na hitap eden oyunlar tasarlarmak geli\u015fimsel a\u00e7\u0131dan da faydal\u0131 olacakt\u0131r. Oyunlarda hep beraber yer almak; bazen yar\u0131\u015fmak, bazen e\u011flenceli bir \u015fekilde sa\u00e7malamak, komik hallere girmek, bol bol g\u00fclmek herkesin ruh sa\u011fl\u0131\u011f\u0131na iyi gelecektir\u201d diyor.\n\n\u201cHayallerinizi \u00f6zg\u00fcr b\u0131rak\u0131n\u201d\n\nEzgi \u00d6zcan\u2019a g\u00f6re, evdeki malzemeler ve e\u015fyalar ile d\u00fc\u015f\u00fcn\u00fclenden daha fazla etkinlik ve oyun tasarlanabilece\u011fini s\u00f6yl\u00fcyor. \u201cBu etkinlikleri tasarlarken \u00f6nemli olan \u00e7ocu\u011fumuzun ilgi ve becerisini g\u00f6z \u00f6n\u00fcnde bulundurmak\u201d diyen \u00d6zcan, \u015f\u00f6yle konu\u015fuyor: \u201cOyun oynaman\u0131n \u00e7ocuklar\u0131n fiziksel, ruhsal, motor, sosyal, duygusal geli\u015fimi a\u00e7\u0131s\u0131ndan \u00f6nemli oldu\u011fu kadar iyile\u015ftirici etkisi oldu\u011fu da unutulmamal\u0131. Bu d\u00f6nemde bol bol oyun oynayal\u0131m. Patates bask\u0131 yapmak, resim yapmak, parmak boyama yapmak, suda e\u015fyalar\u0131 bat\u0131rmak, y\u00fczd\u00fcrmek, evcilik oynamak, araba yar\u0131\u015f\u0131 yapmak, bitmi\u015f rulolardan sanat eserleri yapmak, kitap okumak, hikayeler uydurmak, s\u0131cak-so\u011fuk oynamak gibi etkinlikler bu d\u00f6nemde vakit ge\u00e7irmek i\u00e7in etkili olacakt\u0131r.\u201d\n\nHem h\u0131zl\u0131, hem yava\u015f dans edin\n\nDr. Ezgi \u00d6zcan evde oyun oynamak ve etkinlik yapmak isteyen anne-babalara baz\u0131 \u00f6nerilerde bulunuyor. \u0130\u015fte evde kalan \u00e7ocuklar\u0131n s\u0131k\u0131nt\u0131lar\u0131n\u0131 ge\u00e7irecek baz\u0131 oyun ve etkinlikler:\n\nD\u0131\u015far\u0131da ko\u015fup z\u0131playamad\u0131\u011f\u0131m\u0131z bug\u00fcnlerde evde dans etmek hem bize hem de \u00e7ocuklara iyi gelir. Belirli dans\u0131 olan \u00e7ocuk \u015fark\u0131lar\u0131na e\u015flik edebilece\u011finiz gibi dans ederken \u2018\u015eimdi daha h\u0131zl\u0131 dans edelim\u2019 diyerek h\u0131zl\u0131 bir \u015fekilde \u015fark\u0131 s\u00f6yleyip, dans edebilirsiniz. Daha sonra \u2018\u015eimdi daha yava\u015f dans edelim\u2019 diyerek daha yava\u015f bir ritimde \u015fark\u0131 s\u00f6yleyerek dans edebiliriz. Dans ederken v\u00fccudumuzun her b\u00f6l\u00fcm\u00fcn\u00fc hareket etmeye \u00f6zen g\u00f6stererek hem kaslar\u0131m\u0131z\u0131 hem de bize kas ve iskelet sistemimizden duyusal bilgi sa\u011flayan propioseptif duyumuzu da destekleyebiliriz. (0-18 ay aras\u0131 \u00e7ocuklar i\u00e7in)\n\n\u015ei\u015felerden enstr\u00fcman yap\u0131n\n\nEvdeki bo\u015f \u015fi\u015felerin i\u00e7erisine farkl\u0131 materyaller doldurarak onlar\u0131 birer enstr\u00fcmana d\u00f6n\u00fc\u015ft\u00fcrebilirsiniz. \u015eeffaf \u015fi\u015feleri dolduraca\u011f\u0131n\u0131z renkli materyaller hem g\u00f6rsel olarak hem de i\u015fitsel olarak \u00e7ocu\u011funuzun dikkatini \u00e7ekecektir. Kendi k\u00fc\u00e7\u00fck orkestran\u0131z\u0131 evde kurabilirsiniz. (0-24 ay aras\u0131 \u00e7ocuklar i\u00e7in)\n\nEvde kendi do\u011fal kumunuzu yap\u0131n\n\nBir kaba koydu\u011funuz kumun i\u00e7ine \u00e7e\u015fitli objeler koyarak onlar\u0131 saklayabilir, g\u00f6mebilir ve daha sonra saklad\u0131\u011f\u0131n\u0131z yerden \u00e7\u0131karabilirsiniz. Farkl\u0131 dokudaki objeleri kullanmak, \u00e7ocuklar\u0131n dokunsal duyular\u0131ndan daha fazla yararlanmalar\u0131n\u0131 sa\u011flayacakt\u0131r. Evde kum yapmakta zorlan\u0131rsan\u0131z; pirin\u00e7, mercimek, fas\u00fclye gibi bakliyatlardan yard\u0131m alabilirsiniz. Benzer \u015fekilde kaba d\u00f6kt\u00fc\u011f\u00fcn\u00fcz bakliyatlar\u0131n i\u00e7ine e\u015fyalar\u0131 saklayabilirsiniz. Ayn\u0131 zamanda farkl\u0131 kaplar ve ka\u015f\u0131k kullanarak \u00e7ocuklar\u0131n bu malzemelerle oynamalar\u0131n\u0131 da sa\u011flayabilirsiniz. (12-36 ay aras\u0131 \u00e7ocuklar i\u00e7in)\n\nYar\u0131\u015f parkuru haz\u0131rlay\u0131n\n\nEvdeki koltuk, yast\u0131k, sandalye, f\u0131r\u0131n tepsileri gibi e\u015fyalar\u0131 kullanarak engelli ko\u015fu parkuru haz\u0131rlayabilirsiniz. Baz\u0131lar\u0131n\u0131n \u00fczerine basarak, baz\u0131lar\u0131n\u0131n \u00fczerinden atlayarak ya da alt\u0131ndan ge\u00e7erek biti\u015f \u00e7izgisine ula\u015f\u0131lmaya \u00e7al\u0131\u015fmak hareketli ve e\u011flenceli olacakt\u0131r. (18 aydan ba\u015flayarak)\n\n\n\nEvde golf sahas\u0131 kurun\n\nEvde \u00e7ocuklar\u0131n\u0131zla golf ya da buz hokeyi oynayabilirsiniz. Hayal g\u00fcc\u00fcn\u00fcz\u00fc biraz zorlayarak evdeki s\u00fcp\u00fcrge, selfie \u00e7ubuklar\u0131 ve golf sopas\u0131na benzeyen objeleri kullanarak kendi golf sahan\u0131z\u0131 kurabilirsiniz. Renkli bantlar sayesinde golf deliklerini, hokey kalelerini belirleyebilirsiniz. Top ya da \u00e7ocu\u011funuzun ya\u015f\u0131na g\u00f6re daha da yava\u015f hareket eden bant rulosu gibi dairesel herhangi bir obje kullanarak oyununuzu kurup keyifle oynayabilirsiniz. (18 aydan ba\u015flayarak)\n\nEvde bowling oynay\u0131n\n\nEvde bowling oynamak isterseniz, labut olarak plastik bardak ya da karton bardak kullanabilirsiniz. Oyunu daha e\u011flenceli hale getirmek i\u00e7in bunlar\u0131 boyayabilir, s\u00fcsleyebilirsiniz. Farkl\u0131 \u015fekilde dizebilece\u011finiz bardaklar\u0131 ufak bir top yard\u0131m\u0131yla devirmeye \u00e7al\u0131\u015fabilirsiniz. Labutlar\u0131 dizmek i\u00e7in yarat\u0131c\u0131l\u0131\u011f\u0131n\u0131z\u0131 kullanabilir; yan yana dizebilece\u011finiz gibi \u00fcst \u00fcste dizerek kule y\u0131kmay\u0131 da deneyebilirsiniz. \u0130\u00e7i su ya da pirin\u00e7 dolu pet \u015fi\u015feler de kullan\u0131labilir. (18 aydan ba\u015flayarak)\n\nKutudaki nesneyi tahmin edin\n\nKapal\u0131 bir kutunun ya da bir kuma\u015f torban\u0131n i\u00e7ine \u00e7e\u015fitli nesneler saklayabilirsiniz. Daha sonra bunlar\u0131n i\u00e7indeki nesneleri bakmadan elleyerek ne oldu\u011funu tahmin etmeye \u00e7al\u0131\u015f\u0131labilirsiniz. Bu oyun farkl\u0131 \u015fekillerde oynanabilir. Kartlara nesnelerin ismi ya da resmi \u00e7izilerek se\u00e7ilen karttaki nesne bulunmaya \u00e7al\u0131\u015f\u0131labilir ya da nesneler \u00e7ift halinde bulundurularak kutudaki nesnenin e\u015fi bulunmaya \u00e7al\u0131\u015f\u0131labilir. (3-6 ya\u015f aras\u0131 \u00e7ocuklar i\u00e7in)\n\nSabunun mikroplarla sava\u015f\u0131n\u0131 izleyin\n\n\u00c7ocuklara sabunlar\u0131n mikroplar\u0131 nas\u0131l uzakla\u015ft\u0131rd\u0131\u011f\u0131n\u0131 g\u00f6stermek i\u00e7in uygulayabilece\u011fimiz oyun-deney i\u00e7in geni\u015f bir kaseye su doldurup \u00fczerine karabiber d\u00f6kebilirsiniz. Daha sonra bir kulak \u00e7ubu\u011fu yard\u0131m\u0131yla bula\u015f\u0131k deterjan\u0131n\u0131 alarak karabiberlerin oldu\u011fu yerlere dokundurarak, karabiberlerin ka\u00e7\u0131\u015f\u0131n\u0131 izleyebilirsiniz. Burada karabiberlerin mikrop oldu\u011funu ve sabundan nas\u0131l ka\u00e7t\u0131klar\u0131n\u0131 s\u00f6yleyerek ellerimizi sabun ile y\u0131kaman\u0131n \u00f6nemini \u00e7ocu\u011funuza anlatabilirsiniz. (3-6 ya\u015f aras\u0131 \u00e7ocuklar i\u00e7in)",
    "keywords": [
        "yapmak",
        "\u00f6nerileri",
        "evde",
        "dans",
        "daha",
        "i\u00e7in",
        "\u00e7ocuklar",
        "etkinlik",
        "ve",
        "bir",
        "ya",
        "da"
    ],
    "meta_keywords": [
        ""
    ],
    "publish_date": null,
    "summary": "Koranavir\u00fcs nedeniyle evlerimizde g\u00f6n\u00fcll\u00fc karantina s\u00fcrecimiz devam ediyor.\nBuna bir de b\u00fcy\u00fck\u015fehirlerde hafta sonu soka\u011fa \u00e7\u0131kma yasa\u011f\u0131 eklenince evde ge\u00e7irdi\u011fimiz zaman daha da art\u0131yor.\n\u00c7o\u011fu insan evinde \u00e7al\u0131\u015f\u0131rken, \u00e7ocuklar\u0131m\u0131z uzaktan e\u011fitim g\u00f6r\u00fcyor.\nBu s\u00fcre\u00e7 ailemizle daha fazla zaman ge\u00e7irme f\u0131rsat\u0131 sunsa da \u00e7ocuklar evde s\u0131k\u0131l\u0131yor.\nKorona g\u00fcnlerinde \u00e7ocuklar\u0131n s\u0131k\u0131nt\u0131lar\u0131n\u0131 azaltmak i\u00e7in ev i\u00e7inde daha fazla etkinlik yapmak ve oyunlar oynamak gerekiyor.\nBeykoz \u00dcniversitesi Sosyal Bilimler Fak\u00fcltesi Psikoloji B\u00f6l\u00fcm\u00fc \u00d6\u011fretim \u00dcyesi Dr. Ezgi \u00d6zcan, ebeveynlerin evde bulunan malzemeler ve e\u015fyalarla etkinlik ve oyun tasarlamalar\u0131n\u0131 \u00f6neriyor.\n\u00d6zcan, \u201cEvde hareketsiz kalan \u00e7ocuklar i\u00e7in hareket etmelerini te\u015fvik eden, farkl\u0131 duyular\u0131na hitap eden oyunlar tasarlarmak geli\u015fimsel a\u00e7\u0131dan da faydal\u0131 olacakt\u0131r.\nOyunlarda hep beraber yer almak; bazen yar\u0131\u015fmak, bazen e\u011flenceli bir \u015fekilde sa\u00e7malamak, komik hallere girmek, bol bol g\u00fclmek herkesin ruh sa\u011fl\u0131\u011f\u0131na iyi gelecektir\u201d diyor.\n\u201cHayallerinizi \u00f6zg\u00fcr b\u0131rak\u0131n\u201dEzgi \u00d6zcan\u2019a g\u00f6re, evdeki malzemeler ve e\u015fyalar ile d\u00fc\u015f\u00fcn\u00fclenden daha fazla etkinlik ve oyun tasarlanabilece\u011fini s\u00f6yl\u00fcyor.\n\u201cBu etkinlikleri tasarlarken \u00f6nemli olan \u00e7ocu\u011fumuzun ilgi ve becerisini g\u00f6z \u00f6n\u00fcnde bulundurmak\u201d diyen \u00d6zcan, \u015f\u00f6yle konu\u015fuyor: \u201cOyun oynaman\u0131n \u00e7ocuklar\u0131n fiziksel, ruhsal, motor, sosyal, duygusal geli\u015fimi a\u00e7\u0131s\u0131ndan \u00f6nemli oldu\u011fu kadar iyile\u015ftirici etkisi oldu\u011fu da unutulmamal\u0131.\nBu d\u00f6nemde bol bol oyun oynayal\u0131m.\nPatates bask\u0131 yapmak, resim yapmak, parmak boyama yapmak, suda e\u015fyalar\u0131 bat\u0131rmak, y\u00fczd\u00fcrmek, evcilik oynamak, araba yar\u0131\u015f\u0131 yapmak, bitmi\u015f rulolardan sanat eserleri yapmak, kitap okumak, hikayeler uydurmak, s\u0131cak-so\u011fuk oynamak gibi etkinlikler bu d\u00f6nemde vakit ge\u00e7irmek i\u00e7in etkili olacakt\u0131r.\u201dHem h\u0131zl\u0131, hem yava\u015f dans edinDr. Ezgi \u00d6zcan evde oyun oynamak ve etkinlik yapmak isteyen anne-babalara baz\u0131 \u00f6nerilerde bulunuyor.\n\u0130\u015fte evde kalan \u00e7ocuklar\u0131n s\u0131k\u0131nt\u0131lar\u0131n\u0131 ge\u00e7irecek baz\u0131 oyun ve etkinlikler:D\u0131\u015far\u0131da ko\u015fup z\u0131playamad\u0131\u011f\u0131m\u0131z bug\u00fcnlerde evde dans etmek hem bize hem de \u00e7ocuklara iyi gelir.\nBelirli dans\u0131 olan \u00e7ocuk \u015fark\u0131lar\u0131na e\u015flik edebilece\u011finiz gibi dans ederken \u2018\u015eimdi daha h\u0131zl\u0131 dans edelim\u2019 diyerek h\u0131zl\u0131 bir \u015fekilde \u015fark\u0131 s\u00f6yleyip, dans edebilirsiniz.\nDaha sonra \u2018\u015eimdi daha yava\u015f dans edelim\u2019 diyerek daha yava\u015f bir ritimde \u015fark\u0131 s\u00f6yleyerek dans edebiliriz.\nDans ederken v\u00fccudumuzun her b\u00f6l\u00fcm\u00fcn\u00fc hareket etmeye \u00f6zen g\u00f6stererek hem kaslar\u0131m\u0131z\u0131 hem de bize kas ve iskelet sistemimizden duyusal bilgi sa\u011flayan propioseptif duyumuzu da destekleyebiliriz.\n(0-18 ay aras\u0131 \u00e7ocuklar i\u00e7in)\u015ei\u015felerden enstr\u00fcman yap\u0131nEvdeki bo\u015f \u015fi\u015felerin i\u00e7erisine farkl\u0131 materyaller doldurarak onlar\u0131 birer enstr\u00fcmana d\u00f6n\u00fc\u015ft\u00fcrebilirsiniz.\n\u015eeffaf \u015fi\u015feleri dolduraca\u011f\u0131n\u0131z renkli materyaller hem g\u00f6rsel olarak hem de i\u015fitsel olarak \u00e7ocu\u011funuzun dikkatini \u00e7ekecektir.\nKendi k\u00fc\u00e7\u00fck orkestran\u0131z\u0131 evde kurabilirsiniz.\n(0-24 ay aras\u0131 \u00e7ocuklar i\u00e7in)Evde kendi do\u011fal kumunuzu yap\u0131nBir kaba koydu\u011funuz kumun i\u00e7ine \u00e7e\u015fitli objeler koyarak onlar\u0131 saklayabilir, g\u00f6mebilir ve daha sonra saklad\u0131\u011f\u0131n\u0131z yerden \u00e7\u0131karabilirsiniz.\nFarkl\u0131 dokudaki objeleri kullanmak, \u00e7ocuklar\u0131n dokunsal duyular\u0131ndan daha fazla yararlanmalar\u0131n\u0131 sa\u011flayacakt\u0131r.\nEvde kum yapmakta zorlan\u0131rsan\u0131z; pirin\u00e7, mercimek, fas\u00fclye gibi bakliyatlardan yard\u0131m alabilirsiniz.\nBenzer \u015fekilde kaba d\u00f6kt\u00fc\u011f\u00fcn\u00fcz bakliyatlar\u0131n i\u00e7ine e\u015fyalar\u0131 saklayabilirsiniz.\nAyn\u0131 zamanda farkl\u0131 kaplar ve ka\u015f\u0131k kullanarak \u00e7ocuklar\u0131n bu malzemelerle oynamalar\u0131n\u0131 da sa\u011flayabilirsiniz.\n(12-36 ay aras\u0131 \u00e7ocuklar i\u00e7in)Yar\u0131\u015f parkuru haz\u0131rlay\u0131nEvdeki koltuk, yast\u0131k, sandalye, f\u0131r\u0131n tepsileri gibi e\u015fyalar\u0131 kullanarak engelli ko\u015fu parkuru haz\u0131rlayabilirsiniz.\nBaz\u0131lar\u0131n\u0131n \u00fczerine basarak, baz\u0131lar\u0131n\u0131n \u00fczerinden atlayarak ya da alt\u0131ndan ge\u00e7erek biti\u015f \u00e7izgisine ula\u015f\u0131lmaya \u00e7al\u0131\u015fmak hareketli ve e\u011flenceli olacakt\u0131r.\n(18 aydan ba\u015flayarak)Evde golf sahas\u0131 kurunEvde \u00e7ocuklar\u0131n\u0131zla golf ya da buz hokeyi oynayabilirsiniz.\nHayal g\u00fcc\u00fcn\u00fcz\u00fc biraz zorlayarak evdeki s\u00fcp\u00fcrge, selfie \u00e7ubuklar\u0131 ve golf sopas\u0131na benzeyen objeleri kullanarak kendi golf sahan\u0131z\u0131 kurabilirsiniz.\nRenkli bantlar sayesinde golf deliklerini, hokey kalelerini belirleyebilirsiniz.\nTop ya da \u00e7ocu\u011funuzun ya\u015f\u0131na g\u00f6re daha da yava\u015f hareket eden bant rulosu gibi dairesel herhangi bir obje kullanarak oyununuzu kurup keyifle oynayabilirsiniz.\n(18 aydan ba\u015flayarak)Evde bowling oynay\u0131nEvde bowling oynamak isterseniz, labut olarak plastik bardak ya da karton bardak kullanabilirsiniz.\nOyunu daha e\u011flenceli hale getirmek i\u00e7in bunlar\u0131 boyayabilir, s\u00fcsleyebilirsiniz.\nFarkl\u0131 \u015fekilde dizebilece\u011finiz bardaklar\u0131 ufak bir top yard\u0131m\u0131yla devirmeye \u00e7al\u0131\u015fabilirsiniz.\nLabutlar\u0131 dizmek i\u00e7in yarat\u0131c\u0131l\u0131\u011f\u0131n\u0131z\u0131 kullanabilir; yan yana dizebilece\u011finiz gibi \u00fcst \u00fcste dizerek kule y\u0131kmay\u0131 da deneyebilirsiniz.\n\u0130\u00e7i su ya da pirin\u00e7 dolu pet \u015fi\u015feler de kullan\u0131labilir.\n(18 aydan ba\u015flayarak)Kutudaki nesneyi tahmin edinKapal\u0131 bir kutunun ya da bir kuma\u015f torban\u0131n i\u00e7ine \u00e7e\u015fitli nesneler saklayabilirsiniz.\nDaha sonra bunlar\u0131n i\u00e7indeki nesneleri bakmadan elleyerek ne oldu\u011funu tahmin etmeye \u00e7al\u0131\u015f\u0131labilirsiniz.\nBu oyun farkl\u0131 \u015fekillerde oynanabilir.\nKartlara nesnelerin ismi ya da resmi \u00e7izilerek se\u00e7ilen karttaki nesne bulunmaya \u00e7al\u0131\u015f\u0131labilir ya da nesneler \u00e7ift halinde bulundurularak kutudaki nesnenin e\u015fi bulunmaya \u00e7al\u0131\u015f\u0131labilir.\n(3-6 ya\u015f aras\u0131 \u00e7ocuklar i\u00e7in)Sabunun mikroplarla sava\u015f\u0131n\u0131 izleyin\u00c7ocuklara sabunlar\u0131n mikroplar\u0131 nas\u0131l uzakla\u015ft\u0131rd\u0131\u011f\u0131n\u0131 g\u00f6stermek i\u00e7in uygulayabilece\u011fimiz oyun-deney i\u00e7in geni\u015f bir kaseye su doldurup \u00fczerine karabiber d\u00f6kebilirsiniz.\nDaha sonra bir kulak \u00e7ubu\u011fu yard\u0131m\u0131yla bula\u015f\u0131k deterjan\u0131n\u0131 alarak karabiberlerin oldu\u011fu yerlere dokundurarak, karabiberlerin ka\u00e7\u0131\u015f\u0131n\u0131 izleyebilirsiniz.\nBurada karabiberlerin mikrop oldu\u011funu ve sabundan nas\u0131l ka\u00e7t\u0131klar\u0131n\u0131 s\u00f6yleyerek ellerimizi sabun ile y\u0131kaman\u0131n \u00f6nemini \u00e7ocu\u011funuza anlatabilirsiniz.\n(3-6 ya\u015f aras\u0131 \u00e7ocuklar i\u00e7in)",
    "article_html": "",
    "meta_description": "Sosyal izolasyon g\u00fcnlerinde evde s\u0131k\u0131lan \u00e7ocuklar i\u00e7in etkinlik ve oyun tasarlamak konusunda ebeveynlere b\u00fcy\u00fck i\u015f d\u00fc\u015f\u00fcyor. \u0130\u015fte \u015fi\u015feden enstr\u00fcman yapmaktan yar\u0131\u015f parkuru kurmaya evde yap\u0131lacak etkinlikler ve oynanabilecek oyunlar\u2026",
    "meta_lang": "tr"
}