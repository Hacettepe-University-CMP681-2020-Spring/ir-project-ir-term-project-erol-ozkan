{
    "article_id": "d4c0196236e6ce4aa8ebadee35061546.1590265956.6397607",
    "title": "Covid 19\u2026 Yoksa masaj masas\u0131 m\u0131?",
    "authors": [
        "Attila G\u00f6k\u00e7e",
        "Agokce Milliyet.Com.Tr"
    ],
    "canonical_link": "https://www.milliyet.com.tr/skorer/attila-gokce/covid-19-yoksa-masaj-masasi-mi-6215984",
    "url": "http://milliyet.com.tr/skorer/attila-gokce/covid-19-yoksa-masaj-masasi-mi-6215984",
    "top_img": "https://i2.milimaj.com/i/milliyet/75/600x600/5c5c1703cb145171243dee9e",
    "meta_img": "https://i2.milimaj.com/i/milliyet/75/600x600/5c5c1703cb145171243dee9e",
    "movies": [],
    "text": "T\u00fcrkiye Futbol Federasyonu Sa\u011fl\u0131k Kurulu \u00dcyesi Prof.Dr. Mete D\u00fcren, \u201c Koronavir\u00fcs kar\u015f\u0131s\u0131nda maalesef kul\u00fcplerimiz, y\u00f6neticilerimiz ve sporcular\u0131m\u0131z gereken duyarl\u0131l\u0131\u011f\u0131 g\u00f6steremedi\u201d diyor.\n\nTFF Ba\u015fkan\u0131 Nihat \u00d6zdemir\u2019in \u201c\u015fimdilik\u201d kayd\u0131yla S\u00fcper Lig\u2019i 12 Haziran\u2019da ba\u015flatma karar\u0131ndan sonra futbolda pozitif test sonu\u00e7lar\u0131 beklenmedik bi\u00e7imde \u00e7o\u011fal\u0131yor. Erzurum\u2019dan \u0130stanbul\u2019a, Kas\u0131mpa\u015fa\u2019dan Ankarag\u00fcc\u00fc\u2019ne, oradan Be\u015fikta\u015f\u2019a kadar.\n\nHaftalar \u00f6nce \u201cMa\u00e7lar ba\u015flas\u0131n\u201d iste\u011fiyle \u00f6denecek yay\u0131n gelirini \u00f6nemseyerek \u0131srar eden kul\u00fcp say\u0131s\u0131 14\u2019t\u00fc. \u015eu aralar say\u0131 11\u2019e d\u00fc\u015ft\u00fc. Haziran yakla\u015ft\u0131k\u00e7a m\u0131z\u0131ldanmalar ba\u015flad\u0131.\n\n\u0130lk itiraz Sivas\u2019tan, R\u0131za \u00c7al\u0131mbay\u2019dan geliyor.. Milli Tak\u0131m Teknik Direkt\u00f6r\u00fc \u015eenol G\u00fcne\u015f, S\u00fcper Lig\u2019e \u201cd\u00f6n\u00fc\u015f\u201de kar\u015f\u0131. Erzurumspor Teknik Direkt\u00f6r\u00fc Mehmet \u00d6zdilek de 8\u2019li vakadan sonra tedirgin. Be\u015fikta\u015f Ba\u015fkan\u0131 da enfekte olduktan sonra S\u00fcper Ligin oynan\u0131p tamamlanmas\u0131n\u0131n \u00e7ok zor oldu\u011funu s\u00f6yl\u00fcyor.\n\nMete D\u00fcren tabloyu \u00fcz\u00fclerek yorumluyor: \u201cT\u00fcm kul\u00fcplerimizden test yapt\u0131rmalar\u0131n\u0131, test sonu\u00e7lar\u0131n\u0131 bize bildirmelerini istedik. Tak\u0131mlar\u0131n ve futbolcular\u0131n kampa girmelerini, kendilerini izole etmelerini s\u00f6yledik. Maalesef, sadece antrenmanla yetinen sonra da futbolcusunu evine g\u00f6nderen kul\u00fcplerimiz var. Peki onlar gereken mesafeyi korudu mu? Hay\u0131r\u2026 \u00c7o\u011fu \u201cmesafesiz\u201d davrand\u0131. Futbolcular, baz\u0131 teknik adamlar, idari personel derken vir\u00fcs Be\u015fikta\u015f Ba\u015fkan\u0131 Ahmet Nur \u00c7ebi\u2019ye de ula\u015ft\u0131. Pozitifler neden \u00e7o\u011fald\u0131? AVM\u2019ler a\u00e7\u0131ld\u0131 ondan m\u0131, yoksa masaj masas\u0131ndan m\u0131? Bilmiyoruz.\u201d\n\nSa\u011fl\u0131k Bakanl\u0131\u011f\u0131 Bilim Kurulu\u2019nun futbola bak\u0131\u015f\u0131 belli de\u011fil. A\u00e7\u0131klama yapmak istemiyorlar, bu biliniyor. TFF Sa\u011fl\u0131k Kurulu da baz\u0131 \u00f6nlemler i\u00e7in ciddi uyar\u0131lar yap\u0131yor. Protokol haz\u0131rlay\u0131p \u00f6nlemleri s\u0131ral\u0131yor. Ancak pandemi konusunda elde haz\u0131r bir y\u00f6netmelik yok. O nedenle kul\u00fcplerde \u201czorunluluk\u201d hayata ge\u00e7irilemiyor. Baz\u0131 teknik direkt\u00f6rler, \u201c Biz futbolcuyu nas\u0131l zorlar\u0131z? Onlar\u0131 nas\u0131l kilitleyece\u011fiz? \u201d diye itiraz ediyorlar. Kritik ma\u00e7lar ve baz\u0131 finaller i\u00e7in tak\u0131m\u0131 kampa alma refleksi maalesef- pandemide g\u00f6r\u00fclm\u00fcyor.\n\nBu ahval ve \u015ferait (haller ve ko\u015fullar) kar\u015f\u0131s\u0131nda TFF yine de cesur davran\u0131yor. Ma\u00e7lar\u0131n 12 Haziran\u2019da ba\u015flayaca\u011f\u0131n\u0131 ilan ediyor. Ba\u015fkan Nihat \u00d6zdemir, her t\u00fcrl\u00fc geli\u015fmeye kar\u015f\u0131 haz\u0131rl\u0131kl\u0131 olduklar\u0131n\u0131 bildiriyor.\n\nMeseleye Frans\u0131z kalm\u0131yor\u2026 \u201cBen buraday\u0131m\u201d diyor. Bundesliga\u2019da ba\u015flayan ma\u00e7lar da cesaretini art\u0131r\u0131yor. S\u00fcper Lig santraya g\u00fcn say\u0131yor.\n\nNeredesiniz E\u015fref Bey?\n\nGalatasaray Ba\u015fkan\u0131 Mustafa Cengiz, beyin ameliyat\u0131ndan sonra midesinden de \u00e7ok \u00f6nemli bir operasyon ge\u00e7irdi. Prof.Dr.Dursun Bu\u011fra hocam\u0131z\u0131n ekibiyle birlikte saatler s\u00fcren m\u00fcdahalesi ba\u015far\u0131yla sona erdi. Sa\u011fl\u0131k konusunda kimseyi ele\u015ftirmem. Kimseyle \u015faka yapmam. Sa\u011fl\u0131\u011f\u0131n onurla birlikte en de\u011ferli insan hakk\u0131 oldu\u011funa inan\u0131r\u0131m. \u015eu korona g\u00fcnlerinde hayat bize unuttu\u011fumuz de\u011ferleri de hat\u0131rlatt\u0131. Kendi ad\u0131ma, Mustafa Cengiz gibi bir adama sadece ailesinin, Galatasaray\u2019\u0131n de\u011fil; t\u00fcm\u00fcyle T\u00fcrkiye\u2019nin ihtiyac\u0131 oldu\u011funu anlad\u0131m. Sayg\u0131, sevgi, bar\u0131\u015f ve \u00f6zveri k\u00fclt\u00fcr\u00fcn\u00fc \u00f6rnekledi\u011fi i\u00e7in\u2026 Fenerbah\u00e7e Ba\u015fkan\u0131 Ali Ko\u00e7\u2019un ameliyatlardan hemen sonra hastanelere kadar gidip ziyaret ederek onu yaln\u0131z b\u0131rakmad\u0131\u011f\u0131n\u0131 g\u00f6rd\u00fc\u011f\u00fcm i\u00e7in.Cumhurba\u015fkan\u0131 Erdo\u011fan\u2019\u0131n da bizzat telefonla aray\u0131p \u201cGe\u00e7mi\u015f olsun\u201d dedi\u011fini biliyorum.Ve can s\u0131k\u0131nt\u0131s\u0131yla Galatasaray Divan Kurulu Ba\u015fkan\u0131 Say\u0131n Hamamc\u0131o\u011flu\u2019na soruyorum: \u201cNeredesiniz E\u015fref Bey?\u201dBence twitter mesaj\u0131 yetmez. Hastaneye kadar gidip en az\u0131ndan aile ile g\u00f6r\u00fc\u015fmeliydi.\n\nUnutal\u0131m, arkada\u015flar!\n\n17 May\u0131s 2000\u2026 Kopenhag Parken Stad\u0131\u2019nda ben de vard\u0131m. Sokaktaki taraftar kavgalar\u0131 bitmi\u015f\u2026 Galatasaray-Arsenal sahada, g\u00f6zler topta. Galatasaray, gols\u00fcz biten taktik sava\u015f\u0131n\u0131 penalt\u0131larla kazan\u0131yor. Taffarel\u2019den Popescu\u2019ya, k\u0131rm\u0131z\u0131 kart g\u00f6ren Hagi\u2019den B\u00fclent Korkmaz\u2019a, Hasan \u015ea\u015f\u2019tan \u201cbuz adam\u201d Erg\u00fcn Pembe\u2019ye kadar hepsinin eme\u011fi, al\u0131n teri ve becerisi var Kupa\u2019da.\n\nZaferin komutan\u0131 Fatih Terim... 20. y\u0131lda kendine bir mektup yazm\u0131\u015f Fatih Hoca, zafer ma\u00e7\u0131na nas\u0131l haz\u0131rland\u0131\u011f\u0131n\u0131, kaybetti\u011fi zaman nas\u0131l h\u0131rpalanaca\u011f\u0131n\u0131 anlat\u0131yor. \u00c7ok k\u0131ymetli bir mektup bu. Gelecek ku\u015faklara ilham verecek bir kitap olarak sunulmal\u0131.\n\nBu b\u00fcy\u00fck zaferi unutam\u0131yoruz. Oysa hep birlikte Fatih Terim dahil, unutmam\u0131z, unutturmam\u0131z gerekirdi. O ba\u015far\u0131y\u0131 yeni kupalarla, en az\u0131ndan finallerle s\u00fcrd\u00fcrmeliydik. Galatasarayl\u0131lar \u015eampiyonlar Ligi \u015eampiyonlu\u011fu i\u00e7in de ayn\u0131 heyecan\u0131 ve ihtiras\u0131 ya\u015famal\u0131yd\u0131lar. Fenerbah\u00e7e, Be\u015fikta\u015f, Trabzonspor, Ba\u015fak\u015fehir\u2026 Kul\u00fcplerimiz de o ba\u015far\u0131y\u0131 istatistiklere d\u00f6n\u00fc\u015ft\u00fcrmeliydi, olmad\u0131.\n\nG\u00fcre\u015fte, voleybolda, basketbolda yapabildiklerimizi futbolda ger\u00e7ekle\u015ftiremedik. \u0130statistik olu\u015fturabilseydik, unutabilirdik. Kay\u0131tlara bakmam\u0131z gerekirdi.Fatih Hoca ve Galatasaray\u2019\u0131 alk\u0131\u015flayal\u0131m da\u2026 Art\u0131k yenilerin pe\u015fine ko\u015fal\u0131m. Unutal\u0131m, arkada\u015flar!\n\nT\u00fcrk Sporu\n\nCumhuriyet\u2019in en sevimli, en \u015f\u0131mar\u0131k, en haylaz, en m\u00fcsrif, en yetenekli, en tembel, en \u015fansl\u0131, bazen de en becerikli \u00e7ocu\u011fudur. 19 May\u0131s Atat\u00fcrk\u2019\u00fc Anma, Gen\u00e7lik ve Spor Bayram\u0131m\u0131z kutlu olsun!\n\nDi\u015f macunu\n\nYine de bir ders var bu olayda. Bundesliga ekiplerinden Augsburg\u2019un teknik direkt\u00f6r\u00fc Heiko Herlich, kamptan ayr\u0131l\u0131p di\u015f macunu almak i\u00e7in markete gitti\u011finden cezal\u0131 duruma d\u00fc\u015ft\u00fc. Tak\u0131m\u0131n\u0131n 2-1 kaybetti\u011fi ma\u00e7\u0131 tv\u2019den seyretti. Peki, dersimiz nedir? A) Koronavir\u00fcs karantinas\u0131 ciddiyet ister B) Di\u015f sa\u011fl\u0131\u011f\u0131 da en az koronavir\u00fcs kadar \u00f6nemlidir. C) \u0130kisi de se\u00e7meli de\u011fil, zorunlu derstir.",
    "keywords": [
        "sonra",
        "covid",
        "ba\u015fkan\u0131",
        "masaj",
        "yoksa",
        "19",
        "i\u00e7in",
        "m\u0131",
        "masas\u0131",
        "ve",
        "bir",
        "teknik",
        "da",
        "s\u00fcper",
        "nas\u0131l",
        "en"
    ],
    "meta_keywords": [
        ""
    ],
    "publish_date": null,
    "summary": "T\u00fcrkiye Futbol Federasyonu Sa\u011fl\u0131k Kurulu \u00dcyesi Prof.Dr.\nMete D\u00fcren, \u201c Koronavir\u00fcs kar\u015f\u0131s\u0131nda maalesef kul\u00fcplerimiz, y\u00f6neticilerimiz ve sporcular\u0131m\u0131z gereken duyarl\u0131l\u0131\u011f\u0131 g\u00f6steremedi\u201d diyor.\nTFF Ba\u015fkan\u0131 Nihat \u00d6zdemir\u2019in \u201c\u015fimdilik\u201d kayd\u0131yla S\u00fcper Lig\u2019i 12 Haziran\u2019da ba\u015flatma karar\u0131ndan sonra futbolda pozitif test sonu\u00e7lar\u0131 beklenmedik bi\u00e7imde \u00e7o\u011fal\u0131yor.\nErzurum\u2019dan \u0130stanbul\u2019a, Kas\u0131mpa\u015fa\u2019dan Ankarag\u00fcc\u00fc\u2019ne, oradan Be\u015fikta\u015f\u2019a kadar.\nHaftalar \u00f6nce \u201cMa\u00e7lar ba\u015flas\u0131n\u201d iste\u011fiyle \u00f6denecek yay\u0131n gelirini \u00f6nemseyerek \u0131srar eden kul\u00fcp say\u0131s\u0131 14\u2019t\u00fc.\n\u015eu aralar say\u0131 11\u2019e d\u00fc\u015ft\u00fc.\nHaziran yakla\u015ft\u0131k\u00e7a m\u0131z\u0131ldanmalar ba\u015flad\u0131.\n\u0130lk itiraz Sivas\u2019tan, R\u0131za \u00c7al\u0131mbay\u2019dan geliyor.. Milli Tak\u0131m Teknik Direkt\u00f6r\u00fc \u015eenol G\u00fcne\u015f, S\u00fcper Lig\u2019e \u201cd\u00f6n\u00fc\u015f\u201de kar\u015f\u0131.\nErzurumspor Teknik Direkt\u00f6r\u00fc Mehmet \u00d6zdilek de 8\u2019li vakadan sonra tedirgin.\nBe\u015fikta\u015f Ba\u015fkan\u0131 da enfekte olduktan sonra S\u00fcper Ligin oynan\u0131p tamamlanmas\u0131n\u0131n \u00e7ok zor oldu\u011funu s\u00f6yl\u00fcyor.\nMete D\u00fcren tabloyu \u00fcz\u00fclerek yorumluyor: \u201cT\u00fcm kul\u00fcplerimizden test yapt\u0131rmalar\u0131n\u0131, test sonu\u00e7lar\u0131n\u0131 bize bildirmelerini istedik.\nTak\u0131mlar\u0131n ve futbolcular\u0131n kampa girmelerini, kendilerini izole etmelerini s\u00f6yledik.\nMaalesef, sadece antrenmanla yetinen sonra da futbolcusunu evine g\u00f6nderen kul\u00fcplerimiz var.\nPeki onlar gereken mesafeyi korudu mu?\nFutbolcular, baz\u0131 teknik adamlar, idari personel derken vir\u00fcs Be\u015fikta\u015f Ba\u015fkan\u0131 Ahmet Nur \u00c7ebi\u2019ye de ula\u015ft\u0131.\nAVM\u2019ler a\u00e7\u0131ld\u0131 ondan m\u0131, yoksa masaj masas\u0131ndan m\u0131?\nBilmiyoruz.\u201dSa\u011fl\u0131k Bakanl\u0131\u011f\u0131 Bilim Kurulu\u2019nun futbola bak\u0131\u015f\u0131 belli de\u011fil.\nTFF Sa\u011fl\u0131k Kurulu da baz\u0131 \u00f6nlemler i\u00e7in ciddi uyar\u0131lar yap\u0131yor.\nAncak pandemi konusunda elde haz\u0131r bir y\u00f6netmelik yok.\nBaz\u0131 teknik direkt\u00f6rler, \u201c Biz futbolcuyu nas\u0131l zorlar\u0131z?\nOnlar\u0131 nas\u0131l kilitleyece\u011fiz?\nKritik ma\u00e7lar ve baz\u0131 finaller i\u00e7in tak\u0131m\u0131 kampa alma refleksi maalesef- pandemide g\u00f6r\u00fclm\u00fcyor.\nBu ahval ve \u015ferait (haller ve ko\u015fullar) kar\u015f\u0131s\u0131nda TFF yine de cesur davran\u0131yor.\nBa\u015fkan Nihat \u00d6zdemir, her t\u00fcrl\u00fc geli\u015fmeye kar\u015f\u0131 haz\u0131rl\u0131kl\u0131 olduklar\u0131n\u0131 bildiriyor.\nBundesliga\u2019da ba\u015flayan ma\u00e7lar da cesaretini art\u0131r\u0131yor.\nS\u00fcper Lig santraya g\u00fcn say\u0131yor.\nGalatasaray Ba\u015fkan\u0131 Mustafa Cengiz, beyin ameliyat\u0131ndan sonra midesinden de \u00e7ok \u00f6nemli bir operasyon ge\u00e7irdi.\nProf.Dr.Dursun Bu\u011fra hocam\u0131z\u0131n ekibiyle birlikte saatler s\u00fcren m\u00fcdahalesi ba\u015far\u0131yla sona erdi.\nSa\u011fl\u0131\u011f\u0131n onurla birlikte en de\u011ferli insan hakk\u0131 oldu\u011funa inan\u0131r\u0131m.\n\u015eu korona g\u00fcnlerinde hayat bize unuttu\u011fumuz de\u011ferleri de hat\u0131rlatt\u0131.\nKendi ad\u0131ma, Mustafa Cengiz gibi bir adama sadece ailesinin, Galatasaray\u2019\u0131n de\u011fil; t\u00fcm\u00fcyle T\u00fcrkiye\u2019nin ihtiyac\u0131 oldu\u011funu anlad\u0131m.\nHastaneye kadar gidip en az\u0131ndan aile ile g\u00f6r\u00fc\u015fmeliydi.\n17 May\u0131s 2000\u2026 Kopenhag Parken Stad\u0131\u2019nda ben de vard\u0131m.\nSokaktaki taraftar kavgalar\u0131 bitmi\u015f\u2026 Galatasaray-Arsenal sahada, g\u00f6zler topta.\nTaffarel\u2019den Popescu\u2019ya, k\u0131rm\u0131z\u0131 kart g\u00f6ren Hagi\u2019den B\u00fclent Korkmaz\u2019a, Hasan \u015ea\u015f\u2019tan \u201cbuz adam\u201d Erg\u00fcn Pembe\u2019ye kadar hepsinin eme\u011fi, al\u0131n teri ve becerisi var Kupa\u2019da.\nZaferin komutan\u0131 Fatih Terim... 20. y\u0131lda kendine bir mektup yazm\u0131\u015f Fatih Hoca, zafer ma\u00e7\u0131na nas\u0131l haz\u0131rland\u0131\u011f\u0131n\u0131, kaybetti\u011fi zaman nas\u0131l h\u0131rpalanaca\u011f\u0131n\u0131 anlat\u0131yor.\n\u00c7ok k\u0131ymetli bir mektup bu.\nGelecek ku\u015faklara ilham verecek bir kitap olarak sunulmal\u0131.\nOysa hep birlikte Fatih Terim dahil, unutmam\u0131z, unutturmam\u0131z gerekirdi.\nO ba\u015far\u0131y\u0131 yeni kupalarla, en az\u0131ndan finallerle s\u00fcrd\u00fcrmeliydik.\nGalatasarayl\u0131lar \u015eampiyonlar Ligi \u015eampiyonlu\u011fu i\u00e7in de ayn\u0131 heyecan\u0131 ve ihtiras\u0131 ya\u015famal\u0131yd\u0131lar.\nFenerbah\u00e7e, Be\u015fikta\u015f, Trabzonspor, Ba\u015fak\u015fehir\u2026 Kul\u00fcplerimiz de o ba\u015far\u0131y\u0131 istatistiklere d\u00f6n\u00fc\u015ft\u00fcrmeliydi, olmad\u0131.\nKay\u0131tlara bakmam\u0131z gerekirdi.Fatih Hoca ve Galatasaray\u2019\u0131 alk\u0131\u015flayal\u0131m da\u2026 Art\u0131k yenilerin pe\u015fine ko\u015fal\u0131m.\nT\u00fcrk SporuCumhuriyet\u2019in en sevimli, en \u015f\u0131mar\u0131k, en haylaz, en m\u00fcsrif, en yetenekli, en tembel, en \u015fansl\u0131, bazen de en becerikli \u00e7ocu\u011fudur.\n19 May\u0131s Atat\u00fcrk\u2019\u00fc Anma, Gen\u00e7lik ve Spor Bayram\u0131m\u0131z kutlu olsun!\nDi\u015f macunuYine de bir ders var bu olayda.\nBundesliga ekiplerinden Augsburg\u2019un teknik direkt\u00f6r\u00fc Heiko Herlich, kamptan ayr\u0131l\u0131p di\u015f macunu almak i\u00e7in markete gitti\u011finden cezal\u0131 duruma d\u00fc\u015ft\u00fc.\nTak\u0131m\u0131n\u0131n 2-1 kaybetti\u011fi ma\u00e7\u0131 tv\u2019den seyretti.\nA) Koronavir\u00fcs karantinas\u0131 ciddiyet ister B) Di\u015f sa\u011fl\u0131\u011f\u0131 da en az koronavir\u00fcs kadar \u00f6nemlidir.\nC) \u0130kisi de se\u00e7meli de\u011fil, zorunlu derstir.",
    "article_html": "",
    "meta_description": ".",
    "meta_lang": "tr"
}