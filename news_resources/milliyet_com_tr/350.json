{
    "article_id": "405d7578f3d8f80d7a32478e453b2811.1590266007.7774434",
    "title": "Felak Suresi Okunu\u015fu Ve Anlam\u0131: T\u00fcrk\u00e7e Tefsiri, Arap\u00e7a Yaz\u0131l\u0131\u015f\u0131, Fazileti, Diyanet Meali",
    "authors": [],
    "canonical_link": "https://www.milliyet.com.tr/ramazan/sureler/felak-suresi-okunusu-ve-anlami-turkce-tefsiri-arapca-yazilisi-fazileti-diyanet-meali-6189875",
    "url": "http://milliyet.com.tr/ramazan/sureler/felak-suresi-okunusu-ve-anlami-turkce-tefsiri-arapca-yazilisi-fazileti-diyanet-meali-6189875",
    "top_img": "https://i2.milimaj.com/i/milliyet/75/0x0/5e97a5cdadcdeb18340eaedf.jpg",
    "meta_img": "https://i2.milimaj.com/i/milliyet/75/0x0/5e97a5cdadcdeb18340eaedf.jpg",
    "movies": [
        "https://www.youtube.com/embed/L9GAz9ZCgKI?enablejsapi=1"
    ],
    "text": "Felak Suresi, m\u00fcminlere Allah\u2019a s\u0131\u011f\u0131nmalar\u0131 emri ile ba\u015flamaktad\u0131r. Bunun yan\u0131 s\u0131ra; zul\u00fcmden, kin, \u00f6fke ve k\u0131skan\u00e7l\u0131k gibi k\u00f6t\u00fc duygulardan da Allah\u2019a s\u0131\u011f\u0131nmalar\u0131n\u0131 emretmektedir. Zamm\u0131 Sureler aras\u0131nda yer alan Felak Suresi, kendi i\u00e7inde farkl\u0131 faziletler i\u00e7ermektedir. Bu sureyi okuyan ki\u015finin, kazalardan korunaca\u011f\u0131na ve \u015feytan\u0131n \u015ferrinden de uzak kalaca\u011f\u0131na inan\u0131lmaktad\u0131r. Felak Suresi, \u0130slam aleminin en s\u0131k okunan sureleri aras\u0131nda yer almaktad\u0131r. Bu ba\u011flamda surenin okunu\u015fu, anlam\u0131 ve faziletleri hakk\u0131nda da s\u0131k\u00e7a sorular sorulmaktad\u0131r. A\u015fa\u011f\u0131daki i\u00e7eriklerde Felak Suresi ile ilgili t\u00fcm detaylara ula\u015f\u0131labilmektedir.\n\nFelak Suresi T\u00fcrk\u00e7e Okunu\u015fu\n\n1. Kul e'uz\u00fc birabbilfelak\n\n2. Min\u015ferri ma halak\n\n3. Ve min \u015ferri \u011fasik\u0131n iza vekab\n\n4. Ve min \u015ferrinneffasati fiyl'ukad\n\n5. Ve min \u015ferri hasidin iza hased\n\nFelak Suresi T\u00fcrk\u00e7e Anlam\u0131\n\n1. De ki:\"Ben a\u011faran sabah\u0131n Rabbine s\u0131\u011f\u0131n\u0131r\u0131m,\n\n2. Yaratt\u0131\u011f\u0131 \u015feylerin \u015ferrinden,\n\n3. Karanl\u0131\u011f\u0131 \u00e7\u00f6kt\u00fc\u011f\u00fc zaman gecenin \u015ferrinden,\n\n4. Ve d\u00fc\u011f\u00fcmlere \u00fcf\u00fcr\u00fcp b\u00fcy\u00fc yapan \u00fcf\u00fcr\u00fck\u00e7\u00fclerin \u015ferrinden ,\n\n5. Ve k\u0131skand\u0131\u011f\u0131 vakit k\u0131skan\u00e7 ki\u015finin \u015ferrinden sabah\u0131n Rabbine s\u0131\u011f\u0131n\u0131r\u0131m!\n\nFelak Suresi Tefsiri\n\n\u201cSabah\u201d diye \u00e7evirdi\u011fimiz felak kelimesi \u201cyarmak\u201d anlam\u0131ndaki felk masdar\u0131ndan isimdir. Yarma ve \u00e7atlatma neticesinde meydana gelen \u015feyin s\u0131fat\u0131 olarak kullan\u0131lmaktad\u0131r. Yayg\u0131n yoruma g\u00f6re burada Allah\u2019\u0131n gece karanl\u0131\u011f\u0131n\u0131 yarmas\u0131 neticesinde meydana gelen sabah ayd\u0131nl\u0131\u011f\u0131n\u0131 ifade eder. Ancak, bir sonraki \u00e2yetle ba\u011flant\u0131s\u0131 dikkate al\u0131nd\u0131\u011f\u0131nda kelimenin, \u201cyokluktan yar\u0131l\u0131p \u00e7\u0131kan mahl\u00fbkat\u201d \u015feklinde \u00f6zetleyebilece\u011fimiz daha genel bir anlam i\u00e7erdi\u011fini kabul etmek gerekir. Buna g\u00f6re felak kelimesi k\u00e2inat\u0131n yokluk alan\u0131ndan belki bir patlama ile ilk meydana geli\u015fini ve yarat\u0131l\u0131\u015f\u0131n\u0131 ifade eder. Bu c\u00fcmleden olmak \u00fczere arzdan kaynayan p\u0131narlar, bulutlardan bo\u015falan ya\u011fmurlar, tohumlardan filiz veren bitkiler, rahimlerden \u00e7\u0131kan yavrular gibi Allah\u2019\u0131n kudretiyle bir as\u0131ldan, bir kaynaktan ayr\u0131l\u0131p \u00e7\u0131kan b\u00fct\u00fcn mahl\u00fbkat felak kelimesinin kapsam\u0131na girer. Ayr\u0131ca \u2013Muhammed Esed\u2019in de belirtti\u011fi gibi (III, 1324)\u2013 felak kelimesinin, \u201cbir belirsizlikten (d\u00f6nem) sonra hakikatin ortaya \u00e7\u0131k\u0131\u015f\u0131\u201d \u015feklindeki tan\u0131m\u0131 (T\u00e2c\u00fc\u2019l-ar\u00fbs, \u201cflk\u201d md.) dikkate al\u0131nd\u0131\u011f\u0131nda \u201csabah\u0131n rabbi\u201d deyimiyle \u201cAllah\u2019\u0131n, hakikatin her \u015fekildeki idrakinin kayna\u011f\u0131 oldu\u011funa ve bir kimsenin ona s\u0131\u011f\u0131nmas\u0131n\u0131n, \u2018hakikatin ard\u0131ndan ko\u015fmak\u2019 ile e\u015f anlaml\u0131 oldu\u011funa\u201d i\u015faret edildi\u011fi de d\u00fc\u015f\u00fcn\u00fclebilir. Eski tefsirlerde felak kelimesine, \u201ccehennemin ismi, cehennemde bir zindan\u0131n veya bitkinin ya da kuyunun ismi\u201d gibi \u2013bize g\u00f6re isabetli olmayan\u2013 ba\u015fka yorumlar da getirilmi\u015ftir (mesel\u00e2 bk. Taber\u00ee, XXX, 349-351; \u015eevk\u00e2n\u00ee, V, 616-617).\n\nFelak Suresi Fazileti\n\nHz. Peygamber sah\u00e2beden Ukbe b. \u00c2mir\u2019e \u015f\u00f6yle buyurmu\u015ftur: \u201cG\u00f6rmedin mi? Bu gece benzeri asla g\u00f6r\u00fclmemi\u015f \u00e2yetler indirildi: Kul e\u00fbz\u00fc bi-rabbi\u2019l-felak ve Kul e\u00fbz\u00fc bi-rabbi\u2019n-n\u00e2s\u201d (M\u00fcslim, \u201cM\u00fcs\u00e2fir\u00een\u201d, 264). Res\u00fblullah, Felak ve N\u00e2s s\u00fbrelerinin en g\u00fczel s\u0131\u011f\u0131nma dualar\u0131 oldu\u011funu a\u00e7\u0131klam\u0131\u015f ve \u00e7ok okunmas\u0131n\u0131 tavsiye etmi\u015ftir (D\u00e2rim\u00ee, \u201cFez\u00e2il\u00fc\u2019l-Kur\u2019\u00e2n\u201d, 25. Bu iki s\u00fbrenin faziletiyle ilgili di\u011fer rivayetler i\u00e7in bk. \u0130bnKes\u00eer, VIII, 550-553).\n\nFelak Suresi Konusu\n\nS\u00fbrede baz\u0131 k\u00f6t\u00fcl\u00fcklerden dolay\u0131 Allah\u2019a s\u0131\u011f\u0131n\u0131lmas\u0131 \u00f6\u011f\u00fctlenmektedir.",
    "keywords": [
        "t\u00fcrk\u00e7e",
        "okunu\u015fu",
        "bu",
        "\u00e7\u0131kan",
        "felak",
        "\u015ferrinden",
        "tefsiri",
        "ve",
        "bir",
        "ile",
        "diyanet",
        "da",
        "fazileti",
        "gibi",
        "suresi",
        "yaz\u0131l\u0131\u015f\u0131",
        "meali"
    ],
    "meta_keywords": [
        ""
    ],
    "publish_date": null,
    "summary": "Felak Suresi, m\u00fcminlere Allah\u2019a s\u0131\u011f\u0131nmalar\u0131 emri ile ba\u015flamaktad\u0131r.\nBunun yan\u0131 s\u0131ra; zul\u00fcmden, kin, \u00f6fke ve k\u0131skan\u00e7l\u0131k gibi k\u00f6t\u00fc duygulardan da Allah\u2019a s\u0131\u011f\u0131nmalar\u0131n\u0131 emretmektedir.\nZamm\u0131 Sureler aras\u0131nda yer alan Felak Suresi, kendi i\u00e7inde farkl\u0131 faziletler i\u00e7ermektedir.\nBu sureyi okuyan ki\u015finin, kazalardan korunaca\u011f\u0131na ve \u015feytan\u0131n \u015ferrinden de uzak kalaca\u011f\u0131na inan\u0131lmaktad\u0131r.\nFelak Suresi, \u0130slam aleminin en s\u0131k okunan sureleri aras\u0131nda yer almaktad\u0131r.\nBu ba\u011flamda surenin okunu\u015fu, anlam\u0131 ve faziletleri hakk\u0131nda da s\u0131k\u00e7a sorular sorulmaktad\u0131r.\nA\u015fa\u011f\u0131daki i\u00e7eriklerde Felak Suresi ile ilgili t\u00fcm detaylara ula\u015f\u0131labilmektedir.\nFelak Suresi T\u00fcrk\u00e7e Okunu\u015fu1.\nKul e'uz\u00fc birabbilfelak2.\nMin\u015ferri ma halak3.\nVe min \u015ferri \u011fasik\u0131n iza vekab4.\nVe min \u015ferrinneffasati fiyl'ukad5.\nVe min \u015ferri hasidin iza hasedFelak Suresi T\u00fcrk\u00e7e Anlam\u01311.\nDe ki:\"Ben a\u011faran sabah\u0131n Rabbine s\u0131\u011f\u0131n\u0131r\u0131m,2.\nYaratt\u0131\u011f\u0131 \u015feylerin \u015ferrinden,3.\nKaranl\u0131\u011f\u0131 \u00e7\u00f6kt\u00fc\u011f\u00fc zaman gecenin \u015ferrinden,4.\nVe d\u00fc\u011f\u00fcmlere \u00fcf\u00fcr\u00fcp b\u00fcy\u00fc yapan \u00fcf\u00fcr\u00fck\u00e7\u00fclerin \u015ferrinden ,5.\nVe k\u0131skand\u0131\u011f\u0131 vakit k\u0131skan\u00e7 ki\u015finin \u015ferrinden sabah\u0131n Rabbine s\u0131\u011f\u0131n\u0131r\u0131m!\nFelak Suresi Tefsiri\u201cSabah\u201d diye \u00e7evirdi\u011fimiz felak kelimesi \u201cyarmak\u201d anlam\u0131ndaki felk masdar\u0131ndan isimdir.\nYarma ve \u00e7atlatma neticesinde meydana gelen \u015feyin s\u0131fat\u0131 olarak kullan\u0131lmaktad\u0131r.\nYayg\u0131n yoruma g\u00f6re burada Allah\u2019\u0131n gece karanl\u0131\u011f\u0131n\u0131 yarmas\u0131 neticesinde meydana gelen sabah ayd\u0131nl\u0131\u011f\u0131n\u0131 ifade eder.\nAncak, bir sonraki \u00e2yetle ba\u011flant\u0131s\u0131 dikkate al\u0131nd\u0131\u011f\u0131nda kelimenin, \u201cyokluktan yar\u0131l\u0131p \u00e7\u0131kan mahl\u00fbkat\u201d \u015feklinde \u00f6zetleyebilece\u011fimiz daha genel bir anlam i\u00e7erdi\u011fini kabul etmek gerekir.\nBuna g\u00f6re felak kelimesi k\u00e2inat\u0131n yokluk alan\u0131ndan belki bir patlama ile ilk meydana geli\u015fini ve yarat\u0131l\u0131\u015f\u0131n\u0131 ifade eder.\nBu c\u00fcmleden olmak \u00fczere arzdan kaynayan p\u0131narlar, bulutlardan bo\u015falan ya\u011fmurlar, tohumlardan filiz veren bitkiler, rahimlerden \u00e7\u0131kan yavrular gibi Allah\u2019\u0131n kudretiyle bir as\u0131ldan, bir kaynaktan ayr\u0131l\u0131p \u00e7\u0131kan b\u00fct\u00fcn mahl\u00fbkat felak kelimesinin kapsam\u0131na girer.\nAyr\u0131ca \u2013Muhammed Esed\u2019in de belirtti\u011fi gibi (III, 1324)\u2013 felak kelimesinin, \u201cbir belirsizlikten (d\u00f6nem) sonra hakikatin ortaya \u00e7\u0131k\u0131\u015f\u0131\u201d \u015feklindeki tan\u0131m\u0131 (T\u00e2c\u00fc\u2019l-ar\u00fbs, \u201cflk\u201d md.)\ndikkate al\u0131nd\u0131\u011f\u0131nda \u201csabah\u0131n rabbi\u201d deyimiyle \u201cAllah\u2019\u0131n, hakikatin her \u015fekildeki idrakinin kayna\u011f\u0131 oldu\u011funa ve bir kimsenin ona s\u0131\u011f\u0131nmas\u0131n\u0131n, \u2018hakikatin ard\u0131ndan ko\u015fmak\u2019 ile e\u015f anlaml\u0131 oldu\u011funa\u201d i\u015faret edildi\u011fi de d\u00fc\u015f\u00fcn\u00fclebilir.\nEski tefsirlerde felak kelimesine, \u201ccehennemin ismi, cehennemde bir zindan\u0131n veya bitkinin ya da kuyunun ismi\u201d gibi \u2013bize g\u00f6re isabetli olmayan\u2013 ba\u015fka yorumlar da getirilmi\u015ftir (mesel\u00e2 bk.\nTaber\u00ee, XXX, 349-351; \u015eevk\u00e2n\u00ee, V, 616-617).\nFelak Suresi FaziletiHz.\nPeygamber sah\u00e2beden Ukbe b. \u00c2mir\u2019e \u015f\u00f6yle buyurmu\u015ftur: \u201cG\u00f6rmedin mi?\nBu gece benzeri asla g\u00f6r\u00fclmemi\u015f \u00e2yetler indirildi: Kul e\u00fbz\u00fc bi-rabbi\u2019l-felak ve Kul e\u00fbz\u00fc bi-rabbi\u2019n-n\u00e2s\u201d (M\u00fcslim, \u201cM\u00fcs\u00e2fir\u00een\u201d, 264).\nRes\u00fblullah, Felak ve N\u00e2s s\u00fbrelerinin en g\u00fczel s\u0131\u011f\u0131nma dualar\u0131 oldu\u011funu a\u00e7\u0131klam\u0131\u015f ve \u00e7ok okunmas\u0131n\u0131 tavsiye etmi\u015ftir (D\u00e2rim\u00ee, \u201cFez\u00e2il\u00fc\u2019l-Kur\u2019\u00e2n\u201d, 25.\nBu iki s\u00fbrenin faziletiyle ilgili di\u011fer rivayetler i\u00e7in bk.\n\u0130bnKes\u00eer, VIII, 550-553).\nFelak Suresi KonusuS\u00fbrede baz\u0131 k\u00f6t\u00fcl\u00fcklerden dolay\u0131 Allah\u2019a s\u0131\u011f\u0131n\u0131lmas\u0131 \u00f6\u011f\u00fctlenmektedir.",
    "article_html": "",
    "meta_description": "Felak Suresi, ini\u015f s\u0131ras\u0131na g\u00f6re 20. S\u0131rada, kitap s\u0131ras\u0131na g\u00f6re de 113. S\u0131rada yer almaktad\u0131r. Genellikle Nas Suresi ile birlikte okunan Felak Suresi\u2019nin Medine d\u00f6neminde indirildi\u011fine inan\u0131lmaktad\u0131r. Felak Suresi\u2019nden \u00f6nce n\u00fczul olan sure Fil, sonra n\u00fczul olan sure ise Nas olarak ge\u00e7mektedir. Felak Suresi, toplamda 5 ayet-i kerime i\u00e7eren, k\u0131sa bir suredir. Surenin ismi ilk ayette de\u011finilen \u201csabah ayd\u0131nl\u0131\u011f\u0131\u201d kavram\u0131ndan gelmektedir. Felak Suresi, Nas ile birlikte muavvizeteyn olarak an\u0131lmaktad\u0131r. Yani s\u0131\u011f\u0131nma sureleri olarak kabul edilmektedir.",
    "meta_lang": "tr"
}