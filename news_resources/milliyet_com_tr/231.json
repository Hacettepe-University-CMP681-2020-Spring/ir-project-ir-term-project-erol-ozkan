{
    "article_id": "0f5c8888787bee407de28f639bd5ad7f.1590265889.0838292",
    "title": "Okulda \u00e7ocuklar\u0131 bekleyen 22 tehlike",
    "authors": [],
    "canonical_link": "https://www.milliyet.com.tr/cocuk/okulda-cocuklari-bekleyen-22-tehlike-2825777",
    "url": "http://milliyet.com.tr/cocuk/okulda-cocuklari-bekleyen-22-tehlike-2825777",
    "top_img": "https://i2.milimaj.com/i/milliyet/75/0x0/5c9e502345d2a01fd49d20c6.jpg",
    "meta_img": "https://i2.milimaj.com/i/milliyet/75/0x0/5c9e502345d2a01fd49d20c6.jpg",
    "movies": [
        "https://www.youtube.com/embed/xb5iGpAujXg?enablejsapi=1",
        "https://www.youtube.com/embed/8hvAAveIC2c?enablejsapi=1"
    ],
    "text": "Okullarla ilgili medyada yer alan olumsuz haberler, velileri tedirgin ediyor. Bu y\u00fczden anne babalar\u0131n okullarda dikkat etti\u011fi konular\u0131n ba\u015f\u0131nda g\u00fcvenlik geliyor. Maalesef okullar, yurtlar, kurslar potansiyel \u00e7ocuk tuzaklar\u0131yla dolu. Binalar\u0131n fiziki ko\u015fullar\u0131ndan \u00e7evredeki uyu\u015fturucu tehlikesine kadar dikkat edilmesi gereken bir\u00e7ok konu var.\n\nYazar Mehmet Ya\u015far Durukan, e\u011fitim kurumlar\u0131nda \u00e7ocuklar\u0131n \u00f6l\u00fcm\u00fcne, yaralanmas\u0131na ve engelli kalmas\u0131na neden olan ba\u015fl\u0131ca kaza ve olaylar hakk\u0131nda \u015fu bilgileri verdi:\n\nKa\u00e7\u0131r\u0131lma, uyu\u015fturucu, hara\u00e7\n\n\u00c7ocu\u011funuz okula servisle gitmiyorsa, ka\u00e7\u0131r\u0131lma riskine kar\u015f\u0131 \u00e7ocu\u011funuzu okula b\u0131rak\u0131n ve \u00e7\u0131k\u0131\u015f saatinde de al\u0131n. B\u00f6ylece okul \u00e7evresinde yuvalanan hara\u00e7 ve uyu\u015fturucu \u00e7etelerinden \u00e7ocu\u011funuzu korumu\u015f olursunuz.\n\nOkul kap\u0131s\u0131\n\nOkullar\u0131n kap\u0131lar\u0131 a\u011f\u0131rd\u0131r ve genellikle elektrikle \u00e7al\u0131\u015f\u0131r. G\u00f6revliler kumandaya basarak kap\u0131n\u0131n a\u00e7\u0131lmas\u0131n\u0131 - kapanmas\u0131n\u0131 sa\u011flar. Ancak g\u00f6revli \u00e7ocu\u011funuzu g\u00f6rmeden kap\u0131y\u0131 kapat\u0131rsa \u00e7ocu\u011funuz s\u0131k\u0131\u015farak \u00f6lebilir. Bazen de onlarca kilo a\u011f\u0131rl\u0131\u011f\u0131ndaki bu devasa kap\u0131lar \u00e7ocuklar\u0131n \u00fczerine d\u00fc\u015ferek \u00f6l\u00fcm\u00fcne neden oluyor. \u00c7ocu\u011funuza okul kap\u0131s\u0131yla oynamamas\u0131n\u0131 ve kap\u0131dan uzak durmas\u0131 gerekti\u011fini \u00f6\u011fretin.\n\nDolaplar yatay olmal\u0131\n\n\u00c7ocuklar okullarda devrilen dolaplar\u0131n alt\u0131nda kalarak \u00f6l\u00fcyor. S\u0131n\u0131flardaki ve koridorlardaki dolaplar dikey de\u011fil yatay olmal\u0131. T\u00fcm dolaplar duvara monte edilerek devrilme riskleri ortadan kald\u0131r\u0131lmal\u0131.\n\nS\u0131ra, masa, sandalye\n\n\u00c7arpma ve d\u00fc\u015fmelere kar\u015f\u0131 s\u0131ra, masa ve sandalyelerin k\u00f6\u015feleri sivri olmamal\u0131. Sivri ise yumu\u015fak k\u00f6\u015felikler tak\u0131lmal\u0131.\n\nS\u0131n\u0131f kap\u0131s\u0131\n\nAnas\u0131n\u0131flar\u0131nda ve birinci s\u0131n\u0131flarda kap\u0131 kollar\u0131 \u00e7ocuklar\u0131n g\u00f6z hizas\u0131ndad\u0131r. Kap\u0131lar\u0131n aniden a\u00e7\u0131lmas\u0131, kapanmas\u0131 gibi durumlarda \u00e7ocuklar g\u00f6z\u00fcnden yaralanmakta ya da k\u00f6r olmaktad\u0131r. Kap\u0131 kollar\u0131 ya daha y\u00fckse\u011fe ya da daha al\u00e7ak bir yere konulmal\u0131. Veya bu s\u0131n\u0131flar\u0131n kap\u0131lar\u0131n\u0131n a\u00e7\u0131l\u0131p kapanmas\u0131na ba\u015fka bir form\u00fcl bulunmal\u0131. \u00d6rne\u011fin yana a\u00e7\u0131labilir. \u00c7ocuklar\u0131n kap\u0131yla oynamamas\u0131 i\u00e7in kap\u0131 sabitleme kilit sistemleri kullan\u0131larak kap\u0131, teneff\u00fcs s\u0131ras\u0131nda a\u00e7\u0131l\u0131p duvara sabitlenmelidir.\n\nTuvalet- lavabo\n\nTuvalete yaln\u0131z g\u00f6nderilen anaokulu \u00f6\u011frencisi, \u00fczerine lavabonun devrilmesi sonucu a\u011f\u0131r yaralanabilir ya da hayat\u0131n\u0131 kaybedebilir. \u00d6zellikle anas\u0131n\u0131f\u0131 ve ilkokul birinci s\u0131n\u0131flarda lavabolar d\u00fc\u015fme tehlikesi g\u00f6z \u00f6n\u00fcne al\u0131narak demir destekli veya ayakl\u0131 yap\u0131lmal\u0131. Sadece iki vida ile duvara monte edilmi\u015f olmas\u0131 o lavaboyu g\u00fcvenli hale getirmiyor. Bir\u00e7ok anaokulundaki ve ilkokuldaki lavabo, \u00e7ocuklara uygun sa\u011flaml\u0131kta ve boyutta de\u011fil. \u00c7ocu\u011funuzu anaokuluna ve ilkokul birinci s\u0131n\u0131fa yazd\u0131r\u0131rken, lavabolar\u0131 tek tek kontrol edin. Lavabo, klozet ve pisuvarlar\u0131n \u00e7ocu\u011funuzun boyuna g\u00f6re olup olmad\u0131\u011f\u0131na bak\u0131n. Ayna k\u0131r\u0131ld\u0131\u011f\u0131nda par\u00e7alar\u0131 da\u011f\u0131l\u0131p \u00e7ocu\u011funuza zarar vermemeli. Aynalar da camlar gibi filmli olmal\u0131. Filmli cam k\u0131r\u0131ld\u0131\u011f\u0131nda da\u011f\u0131lmaz. Yerler \u0131slak olmamal\u0131. \u00c7ocuklar \u0131slak zeminde kayarak a\u011f\u0131r yaralanabilir.\n\nLaboratuvarlar\n\nOkullarda s\u0131k s\u0131k deney s\u0131ras\u0131nda patlamalar olur ve \u00e7ocuklar yaralan\u0131r. Kiminde yan\u0131klar meydana gelir kimisi de g\u00f6zlerini kaybeder. A\u00e7\u0131kta b\u0131rak\u0131lan civalar \u00e7ocuklar\u0131 zehirler. Laboratuvarlardaki bu kazalar basit \u00f6nlemlerle engellenebilir. \u00d6\u011frencilere deney s\u0131ras\u0131nda koruyucu g\u00f6zl\u00fck, eldiven verilmesi bile bir\u00e7ok kazay\u0131 yaralanmadan atlatmalar\u0131n\u0131 sa\u011flayacakt\u0131r. Ayr\u0131ca bir\u00e7ok okuldaki laboratuvar, \u00e7ocuklar\u0131n boyuna uygun de\u011fil.\n\nBalkon, pencere, merdiven\n\n\u00c7ocu\u011funuz \u00e7ok katl\u0131 bir okulda e\u011fitim g\u00f6r\u00fcyorsa balkon, merdiven ve yang\u0131n merdiveni aral\u0131klar\u0131n\u0131 kontrol edin. Geni\u015f bo\u015fluklar varsa \u00e7ocu\u011funuz d\u00fc\u015febilir. \u00c7ocu\u011funuz merdiven korkuluklar\u0131n\u0131n \u00fczerine \u00e7\u0131karak kaymaya \u00e7al\u0131\u015f\u0131rken bo\u015flu\u011fa d\u00fc\u015febilir. Bu alanlar\u0131n file ya da a\u011flarla kapat\u0131lm\u0131\u015f oldu\u011fundan emin olun. Balkon ve pencerelerde de d\u00fc\u015fmelere kar\u015f\u0131 gerekli \u00f6nlemlerin al\u0131n\u0131p al\u0131nmad\u0131\u011f\u0131na mutlaka bak\u0131n. Mesela geli\u015fmi\u015f \u00fclkelerde balkon y\u00fcksekli\u011fi en az 92 cm, korkuluklar\u0131n\u0131n aral\u0131klar\u0131 ise 10-15 cm\u2019dir.\n\nElektrik tehlikesi\n\n\u00d6zellikle anas\u0131n\u0131f\u0131 ve birinci s\u0131n\u0131flar\u0131n \u00f6\u011frenim g\u00f6rd\u00fc\u011f\u00fc s\u0131n\u0131flarda prizlerin evinizdeki gibi \u00e7ocuk g\u00fcvenlik aparatlar\u0131yla kapat\u0131lm\u0131\u015f oldu\u011fundan, gev\u015fek ve sarkan prizlerin tamir edildi\u011finden emin olun. Koridorlarda ucu a\u00e7\u0131kta kablolarda, okul bah\u00e7esindeki ve bah\u00e7e kenar\u0131ndaki ayd\u0131nlatma direklerinde elektrik ka\u00e7a\u011f\u0131 olabilir. Ayd\u0131nlatma direklerinin zemine yak\u0131n k\u0131s\u0131mdaki kapaklar\u0131n\u0131n kapat\u0131lmas\u0131 i\u00e7in yetkilileri uyar\u0131n. \u00c7ocu\u011funuza bu kapaklarla oynamamas\u0131 ve kablolara dokunmamas\u0131 gerekti\u011fini \u00f6\u011fretin. Nedense ayd\u0131nlatma direklerinin sigortas\u0131n\u0131n, a\u00e7ma kapama \u015falterinin bulundu\u011fu kapakl\u0131 b\u00f6l\u00fcm, \u00e7ocuklar\u0131n ula\u015fabilece\u011fi y\u00fcksekliktedir. Kapaklar\u0131 da genellikle a\u00e7\u0131kt\u0131r. Yerden 15-20 santim y\u00fcksekte olan bu tehlikeli k\u0131s\u0131mlar\u0131n daha y\u00fckse\u011fe al\u0131nmas\u0131 gerekiyor.\n\nDevrilen kaleler\n\nOkullarda en \u00e7ok \u00e7ocuk \u00f6l\u00fcm nedenlerinden biri ta\u015f\u0131nabilir kalelerdir. Herhangi bir yere sabitlenmeyen onlarca kilo a\u011f\u0131rl\u0131\u011f\u0131ndaki bu kaleler, devrilerek \u00e7ocuklar\u0131n a\u011f\u0131r yaralanmas\u0131na ve \u00f6l\u00fcm\u00fcne neden oluyor. Baz\u0131 durumlarda sabit kale direkleri de devrilerek ac\u0131 sonu\u00e7lara yol a\u00e7\u0131yor.\n\n\u00c7arp\u0131\u015fma\n\nOkulda \u00e7ocuklar\u0131n s\u0131k s\u0131k ya\u015fad\u0131\u011f\u0131 kazalardan biri de \u00e7arp\u0131\u015fmad\u0131r. Bu sorunun en b\u00fcy\u00fck nedeni mimari. Travmaya ve a\u011f\u0131r yaralanmalara neden olan \u00e7arp\u0131\u015fmalar\u0131 \u00f6nlemenin yolu okul binalar\u0131n\u0131n k\u00f6\u015felerini daha oval yapmaktan ge\u00e7iyor. Keskin k\u00f6\u015felere sahip binalarda k\u00f6\u015felere \u00e7e\u015fitli bariyerler koyarak \u00e7ocuklar\u0131n \u00e7arp\u0131\u015fmalar\u0131 \u00f6nlenebilir.\n\nOyun park\u0131\n\n\u00c7ocuk parklar\u0131ndaki gibi okul bah\u00e7elerindeki sal\u0131ncaklar da kayd\u0131rak ve di\u011fer b\u00f6l\u00fcmlerin hemen yan\u0131na kuruldu\u011fu i\u00e7in \u00e7ok say\u0131da kaza meydana gelir. Sal\u0131ncaklar adeta tuzak gibidir. Kayd\u0131ra\u011fa \u00e7\u0131kmak isteyen \u00e7ocuk sal\u0131ncaklar\u0131n \u00f6n\u00fcnden ge\u00e7mek zorundad\u0131r. Ge\u00e7erken de h\u0131zla sallanan \u00e7ocuklardan birine hedef olur. Veya kayd\u0131raktan kayan \u00e7ocuk, sal\u0131ncakta sallanan \u00e7ocukla \u00e7arp\u0131\u015f\u0131r.\n\n\n\nSal\u0131ncaklar\u0131n ah\u015fap, plastik ya da metalden yap\u0131lan oturak k\u0131sm\u0131n\u0131n \u00e7ocuklar\u0131n genellikle ba\u015f\u0131na \u00e7arpmas\u0131yla a\u011f\u0131r yaralanmalar meydana gelir veya \u00f6l\u00fcm olay\u0131 ger\u00e7ekle\u015fir. Beyin sars\u0131nt\u0131s\u0131 ge\u00e7iren bir\u00e7ok \u00e7ocuk da engelli kal\u0131r.\n\nBu \u00f6l\u00fcmc\u00fcl kazalar\u0131 engellemenin iki basit yolu vard\u0131r. Birincisi, sal\u0131ncaklar\u0131 kayd\u0131raklar\u0131n ve di\u011fer oyun alanlar\u0131n\u0131n uza\u011f\u0131na kurmak. \u0130kincisi, sal\u0131ncaklar\u0131n \u00e7evresini en az 50 santimetre y\u00fcksekli\u011finde bariyerle \u00e7evirmek. Bu basit ama hayat kurtaran iki \u00f6nlem, ne belediyelerin, ne okullar\u0131n ne de \u00f6zel kurulu\u015flar\u0131n yapt\u0131\u011f\u0131 parklarda al\u0131nm\u0131yor. \u00c7ocuklar yaralanmaya ve \u00f6lmeye devam ediyor.\n\nOkullardaki \u00e7ocuk parklar\u0131nda da bir standart olmad\u0131\u011f\u0131 i\u00e7in baz\u0131 parklarda kayd\u0131raklar \u00e7ok y\u00fcksek yap\u0131labiliyor. Bu y\u00fckseklikten d\u00fc\u015fen \u00e7ocuklar ba\u015f \u00fcst\u00fc yere \u00e7ak\u0131larak a\u011f\u0131r yaralan\u0131yor.\n\n\n\nEn b\u00fcy\u00fck sorunlardan biri de oyun alanlar\u0131n\u0131n ya\u015f gruplar\u0131na g\u00f6re ayr\u0131lmam\u0131\u015f olmas\u0131. B\u00fcy\u00fck \u00e7ocuklar\u0131n kaba ve dikkatsiz davran\u0131\u015f\u0131 sonucu k\u00fc\u00e7\u00fck \u00e7ocuklar yaralanmaktad\u0131r. \u00c7ocuklar ya\u015f gruplar\u0131na g\u00f6re teneff\u00fcse \u00e7\u0131kmal\u0131 ya da oyun alanlar\u0131 kesinlikle ya\u015f gruplar\u0131na g\u00f6re bariyerlerle ayr\u0131lmal\u0131.\n\n\u00c7ukur, \u015fantiye, iskele\n\n\u00c7ocuklar okul bah\u00e7esinde a\u00e7\u0131lan ve gerekli g\u00fcvenlik \u00f6nlemi al\u0131nmayan \u00e7ukurlara d\u00fc\u015ferek yaralanmakta ya da \u00f6lmekte. Okulda bir in\u015faat \u00e7al\u0131\u015fmas\u0131 varsa \u00e7ocuklar\u0131n bu alana yakla\u015fmalar\u0131n\u0131 \u00f6nleyecek s\u0131k\u0131 g\u00fcvenlik tedbirleri al\u0131nmal\u0131.\n\nBah\u00e7e korkuluklar\u0131\n\nOkullar\u0131n etraf\u0131n\u0131 \u00e7evreleyen demir korkuluklar genellikle standart d\u0131\u015f\u0131. \u00c7o\u011fu zaman \u00f6\u011frencileri ba\u015f\u0131 bu demir korkuluklara s\u0131k\u0131\u015fmakta ve g\u00fc\u00e7l\u00fckle kurtar\u0131lmaktalar. Bu korkuluklar\u0131n dikey \u00e7ubuklar\u0131n\u0131n aral\u0131klar\u0131n\u0131n 10-15 santimetreyi ge\u00e7memesi gerekiyor.\n\nHayat kurtaran o cihaz her okulda olmal\u0131\n\n\u00c7abuk yorulma, a\u011flarken morarma, ani ba\u015flayan g\u00f6\u011f\u00fcs a\u011fr\u0131s\u0131, ko\u015farken veya heyecan sonras\u0131 bay\u0131lma... \u00c7ocu\u011funuzda bu belirtilerden biri ya da daha fazlas\u0131 varsa zaman ge\u00e7irmeden doktora g\u00f6t\u00fcr\u00fcn.\n\nKalp hastal\u0131klar\u0131nda hayat kurtaran cihaza, \u201cdefibrilat\u00f6r\u201d ad\u0131 veriliyor. Okullarda ve spor salonlar\u0131nda en az birer adet otomatik defibrilat\u00f6r olmas\u0131 gerekiyor. Bat\u0131 \u00fclkelerinde ani kalp durmas\u0131 nedeniyle bay\u0131lan \u00e7ocuk ve eri\u015fkin hastalar i\u00e7in \u00fcretilmi\u015f bu cihazlar\u0131n hayat kurtard\u0131\u011f\u0131 g\u00f6r\u00fclm\u00fc\u015ft\u00fcr. U\u00e7aklarda da bulunan bu aletler \u00e7ok pahal\u0131 olmay\u0131p ambulans gelmeden kullan\u0131ld\u0131\u011f\u0131nda bir\u00e7ok hastan\u0131n ya\u015fam\u0131 kurtar\u0131labiliyor.\n\n\u00c7ocuklar ko\u015ferken bo\u011fulmas\u0131n\n\n\u00c7ocuklar\u0131n en \u00e7ok yapt\u0131klar\u0131 tehlikeli \u015feylerden biri de ko\u015farken bir \u015feyler yiyip i\u00e7meleridir. Bu durum bo\u011fulmalar\u0131na neden olabilir. \u00dcstelik okullarda acil t\u0131bbi m\u00fcdahale ekibi de yoktur. Bu durum \u00f6l\u00fcmlere ya da kal\u0131c\u0131 beyin hasarlar\u0131na neden olabilir.\n\nOkul \u00f6n\u00fcnde trafik\n\nBir\u00e7ok okulun ana \u00e7\u0131k\u0131\u015f kap\u0131s\u0131n\u0131n \u00f6n\u00fcnden yol ge\u00e7iyor ve trafik yo\u011fundur. \u00c7ocuklar, okuldan \u00e7\u0131k\u0131p yolun kar\u015f\u0131s\u0131nda annelerini ya da babalar\u0131n\u0131 g\u00f6r\u00fcnce aniden yola f\u0131rlayarak ara\u00e7lar\u0131n alt\u0131nda kal\u0131p \u00f6l\u00fcyor. \u00c7ocu\u011funuza sizi g\u00f6rd\u00fc\u011f\u00fcnde yola f\u0131rlamamas\u0131n\u0131 \u00f6\u011fretin. \u00c7\u00fcnk\u00fc bir\u00e7ok s\u00fcr\u00fcc\u00fc, okul b\u00f6lgesinde yava\u015flam\u0131yor. S\u00fcr\u00fcc\u00fclerin b\u00fcy\u00fck bir b\u00f6l\u00fcm\u00fc okul yolundaki h\u0131z limitine uymuyor. Saatte 60 km h\u0131zla meydana gelen bir kaza \u00e7o\u011fu zaman \u00f6l\u00fcmle sonu\u00e7lan\u0131r. 50 km h\u0131zla \u00e7arpmalarda \u00f6l\u00fcm oran\u0131 y\u00fczde 70\u2019tir. 30 km h\u0131zda ise \u00f6l\u00fcmle sonu\u00e7lanan kaza oran\u0131 y\u00fczde 10 oran\u0131nda kal\u0131yor. D\u00fc\u015f\u00fcr\u00fclen her 1 km h\u0131z, olas\u0131 kazalarda \u00f6l\u00fcm riskini azalt\u0131yor.\n\nAkran zorbal\u0131\u011f\u0131\n\nOkullarda akran zorbal\u0131\u011f\u0131 \u00e7ok yayg\u0131nd\u0131r. Bu zorbal\u0131k tecav\u00fczlere, \u015fantajlara kadar uzan\u0131yor. \u00c7ocu\u011funuzun akran zorbal\u0131\u011f\u0131na maruz kal\u0131p kalmad\u0131\u011f\u0131n\u0131 anlamak i\u00e7in onunla her g\u00fcn konu\u015fun.\n\nBir\u00e7ok okulda ilkokul birinci s\u0131n\u0131flar ile di\u011fer s\u0131n\u0131flar ayr\u0131 ayr\u0131 katlarda e\u011fitim g\u00f6r\u00fcyor. Bu da zorbal\u0131k olaylar\u0131n\u0131 azalt\u0131yor. Ancak teneff\u00fcste birinci s\u0131n\u0131flarla \u00fcst s\u0131n\u0131flardaki \u00f6\u011frenciler ayn\u0131 bah\u00e7eyi kullan\u0131yor. B\u00fcy\u00fck \u00f6\u011frenciler, birinci s\u0131n\u0131flara kar\u015f\u0131 \u015fiddet uyguluyor. Bunun \u00f6n\u00fcne ge\u00e7ilebilmesi i\u00e7in birinci s\u0131n\u0131flar\u0131n \u00fcst s\u0131n\u0131flardan farkl\u0131 saatlerde teneff\u00fcse \u00e7\u0131kmas\u0131 ya da birinci s\u0131n\u0131flar i\u00e7in bah\u00e7ede bariyerle b\u00f6l\u00fcnm\u00fc\u015f \u00f6zel alan olu\u015fturulmas\u0131 gerekiyor.\n\n\u00d6\u011fretmen \u015fiddeti\n\n\u00c7ocu\u011funuzla her g\u00fcn konu\u015fun ve okulda neler oldu\u011funu anlatt\u0131r\u0131n. V\u00fccudunda morluklar ya da yaralar varsa nedenini \u00f6\u011frenin. \u00d6\u011fretmenlerimiz ba\u015ftac\u0131d\u0131r ama bu g\u00fczel camian\u0131n aras\u0131ndan meslek onuruyla ba\u011fda\u015fmayan insanlar da \u00e7\u0131kabiliyor. \u00c7ocu\u011funuz \u201c\u00f6\u011fretmen\u201d \u015fiddetine, cinsel istismar\u0131na maruz kalm\u0131\u015fsa adli ve idari soru\u015fturma ba\u015flatmak i\u00e7in hemen harekete ge\u00e7in. M\u00fccadelenizi medya ve sosyal medya arac\u0131l\u0131\u011f\u0131yla s\u00fcrd\u00fcr\u00fcrseniz daha h\u0131zl\u0131 sonu\u00e7 al\u0131rs\u0131n\u0131z.\n\nKanserojen \u00fcr\u00fcnler\n\nOkul al\u0131\u015fveri\u015fi s\u0131ras\u0131nda tehlikeli kimyasallardan yap\u0131lm\u0131\u015f okul \u00e7antas\u0131, beslenme \u00e7antas\u0131, suluk, silgi, kalem ve her t\u00fcrl\u00fc okul malzemesi almay\u0131n. Kokulu ve plastik oyuncaklarda emme, soluma, deri ve g\u00f6z temas\u0131 halinde zehirlenme, alerjik reaksiyon gibi tehlikeler olabilir. Kalite fark\u0131n\u0131 anlaman\u0131z pek kolay de\u011fil. O y\u00fczden markal\u0131 \u00fcr\u00fcnleri g\u00fcvenilir yerden sat\u0131n al\u0131n.\n\nKantin\n\nT\u00fcrkiye Halk Sa\u011fl\u0131\u011f\u0131 Kurumu\u2019nun \u00e7ocuklar\u0131n t\u00fcketmemesi gereken g\u0131dalarla ilgili haz\u0131rlad\u0131\u011f\u0131 \u2018k\u0131rm\u0131z\u0131\u2019 listeye, devlete ait ya da \u00f6zel kimi anaokullar\u0131nda uyulmad\u0131\u011f\u0131 belirlendi. Oysa; gazl\u0131 i\u00e7ecekler, aromal\u0131 i\u00e7ecekler (so\u011fuk \u00e7ay), kolal\u0131 i\u00e7ecekler, k\u0131zartmalar, cipsler, t\u00fcm \u00e7ikolata \u00fcr\u00fcnleri, t\u00fcm \u015feker ve \u015fekerleme \u00fcr\u00fcnleri (j\u00f6le \u015fekerleme, sert \u015fekerleme), gofret, kekler ve pastalar (ya\u015f pastalar, ekler, kruvasan, donut, parfe, mozaik pasta, muffin, cupcake), hamurlu \u015ferbetli tatl\u0131lar \u2018k\u0131rm\u0131z\u0131\u2019 listeye al\u0131nd\u0131 ve bu \u00fcr\u00fcnlerin okul kantinlerinde sat\u0131\u015f\u0131 yasaklanm\u0131\u015ft\u0131.\n\nOkul \u00f6ncesi ve okul \u00e7a\u011f\u0131ndaki \u00e7ocuklara y\u00f6nelik men\u00fclerde s\u00fct, ayran, ger\u00e7ek limonata, ha\u015flanm\u0131\u015f yumurta, zeytin, s\u00f6\u011f\u00fc\u015f salata, menemen, bitki \u00e7ay\u0131, bal, mevsim meyveleri gibi g\u0131dalara yer verilmesi gerekiyor. Tatl\u0131 \u00f6nerileri aras\u0131nda ise kek, do\u011fal limonata, do\u011fal meyve suyu, muhallebi, cevizli kurabiye gibi g\u0131dalar var. Ancak baz\u0131 anaokullar\u0131n\u0131n men\u00fclerinde son derece ucuza sat\u0131lan haz\u0131r meyve sular\u0131, kola, elma \u015fekeri, kendine yer bulabiliyor. Bu durum, \u00f6zel g\u00fcnlerde daha da raydan \u00e7\u0131kabiliyor. Okul kantinlerini yak\u0131ndan g\u00f6zetleyin ve bu \u00fcr\u00fcnler sat\u0131l\u0131yorsa yetkilileri uyar\u0131n.\n\nOkul gezileri facias\u0131\n\nOkul, yurt, Kur\u2019an kursu gibi e\u011fitim kurumlar\u0131n\u0131n, yar\u0131y\u0131l veya y\u0131l sonu gezilerinin, pikniklerinin bir\u00e7o\u011fu faciayla sonu\u00e7lanabiliyor. K\u00f6t\u00fc ve ucuz servisler kiraland\u0131\u011f\u0131 i\u00e7in \u00e7ocuklar, trafik kazalar\u0131nda \u00f6l\u00fcrler.\n\nEn \u00e7ok yayg\u0131n di\u011fer \u00f6l\u00fcm \u015fekli ise suda bo\u011fulmad\u0131r. Y\u00fczme bilmeyen \u00e7ocuklar hatta \u00f6\u011fretmenler, nehirde, g\u00f6lde, denizde bo\u011fulurlar. \u00c7ocu\u011funuzu geziye g\u00f6t\u00fcrecek ki\u015filer, yetkililer size g\u00fcven vermiyorsa i\u00e7 sesinizi dinleyin ve \u00e7ocu\u011funuzu g\u00f6ndermeyin.\n\n\u0130maj Fabrikas\u0131 Yay\u0131nlar\u0131\u2019ndan \u00e7\u0131kan \u00c7ocu\u011funuzu Koruyun isimli kitapta, \u00e7ocuklar\u0131n ev i\u00e7inde ve ev d\u0131\u015f\u0131nda 300 \u00e7e\u015fit kaza ve olayla kar\u015f\u0131 kar\u015f\u0131ya oldu\u011fu belirtilerek, 0-12 ya\u015f aral\u0131\u011f\u0131ndaki \u00e7ocuklar\u0131 koruman\u0131n yollar\u0131 anlat\u0131l\u0131yor. \u00c7ocuklar, T\u00fcrkiye\u2019de 300, ABD\u2019de 70 \u015fekilde \u00f6l\u00fcyor, yaralan\u0131yor ya da engelli kal\u0131yor.",
    "keywords": [
        "okulda",
        "okul",
        "bu",
        "tehlike",
        "bekleyen",
        "\u00e7ocuklar\u0131",
        "22",
        "\u00e7ocuklar\u0131n",
        "i\u00e7in",
        "\u00e7ocuklar",
        "ve",
        "ya",
        "bir",
        "da",
        "birinci"
    ],
    "meta_keywords": [
        ""
    ],
    "publish_date": null,
    "summary": "B\u00f6ylece okul \u00e7evresinde yuvalanan hara\u00e7 ve uyu\u015fturucu \u00e7etelerinden \u00e7ocu\u011funuzu korumu\u015f olursunuz.\nBazen de onlarca kilo a\u011f\u0131rl\u0131\u011f\u0131ndaki bu devasa kap\u0131lar \u00e7ocuklar\u0131n \u00fczerine d\u00fc\u015ferek \u00f6l\u00fcm\u00fcne neden oluyor.\n\u00c7ocu\u011funuza okul kap\u0131s\u0131yla oynamamas\u0131n\u0131 ve kap\u0131dan uzak durmas\u0131 gerekti\u011fini \u00f6\u011fretin.\nS\u0131ra, masa, sandalye\u00c7arpma ve d\u00fc\u015fmelere kar\u015f\u0131 s\u0131ra, masa ve sandalyelerin k\u00f6\u015feleri sivri olmamal\u0131.\nS\u0131n\u0131f kap\u0131s\u0131Anas\u0131n\u0131flar\u0131nda ve birinci s\u0131n\u0131flarda kap\u0131 kollar\u0131 \u00e7ocuklar\u0131n g\u00f6z hizas\u0131ndad\u0131r.\nKap\u0131lar\u0131n aniden a\u00e7\u0131lmas\u0131, kapanmas\u0131 gibi durumlarda \u00e7ocuklar g\u00f6z\u00fcnden yaralanmakta ya da k\u00f6r olmaktad\u0131r.\nKap\u0131 kollar\u0131 ya daha y\u00fckse\u011fe ya da daha al\u00e7ak bir yere konulmal\u0131.\nVeya bu s\u0131n\u0131flar\u0131n kap\u0131lar\u0131n\u0131n a\u00e7\u0131l\u0131p kapanmas\u0131na ba\u015fka bir form\u00fcl bulunmal\u0131.\n\u00c7ocuklar\u0131n kap\u0131yla oynamamas\u0131 i\u00e7in kap\u0131 sabitleme kilit sistemleri kullan\u0131larak kap\u0131, teneff\u00fcs s\u0131ras\u0131nda a\u00e7\u0131l\u0131p duvara sabitlenmelidir.\nTuvalet- lavaboTuvalete yaln\u0131z g\u00f6nderilen anaokulu \u00f6\u011frencisi, \u00fczerine lavabonun devrilmesi sonucu a\u011f\u0131r yaralanabilir ya da hayat\u0131n\u0131 kaybedebilir.\n\u00d6zellikle anas\u0131n\u0131f\u0131 ve ilkokul birinci s\u0131n\u0131flarda lavabolar d\u00fc\u015fme tehlikesi g\u00f6z \u00f6n\u00fcne al\u0131narak demir destekli veya ayakl\u0131 yap\u0131lmal\u0131.\nBir\u00e7ok anaokulundaki ve ilkokuldaki lavabo, \u00e7ocuklara uygun sa\u011flaml\u0131kta ve boyutta de\u011fil.\n\u00c7ocu\u011funuzu anaokuluna ve ilkokul birinci s\u0131n\u0131fa yazd\u0131r\u0131rken, lavabolar\u0131 tek tek kontrol edin.\nLaboratuvarlarOkullarda s\u0131k s\u0131k deney s\u0131ras\u0131nda patlamalar olur ve \u00e7ocuklar yaralan\u0131r.\nBalkon, pencere, merdiven\u00c7ocu\u011funuz \u00e7ok katl\u0131 bir okulda e\u011fitim g\u00f6r\u00fcyorsa balkon, merdiven ve yang\u0131n merdiveni aral\u0131klar\u0131n\u0131 kontrol edin.\nBu alanlar\u0131n file ya da a\u011flarla kapat\u0131lm\u0131\u015f oldu\u011fundan emin olun.\nElektrik tehlikesi\u00d6zellikle anas\u0131n\u0131f\u0131 ve birinci s\u0131n\u0131flar\u0131n \u00f6\u011frenim g\u00f6rd\u00fc\u011f\u00fc s\u0131n\u0131flarda prizlerin evinizdeki gibi \u00e7ocuk g\u00fcvenlik aparatlar\u0131yla kapat\u0131lm\u0131\u015f oldu\u011fundan, gev\u015fek ve sarkan prizlerin tamir edildi\u011finden emin olun.\nKoridorlarda ucu a\u00e7\u0131kta kablolarda, okul bah\u00e7esindeki ve bah\u00e7e kenar\u0131ndaki ayd\u0131nlatma direklerinde elektrik ka\u00e7a\u011f\u0131 olabilir.\nHerhangi bir yere sabitlenmeyen onlarca kilo a\u011f\u0131rl\u0131\u011f\u0131ndaki bu kaleler, devrilerek \u00e7ocuklar\u0131n a\u011f\u0131r yaralanmas\u0131na ve \u00f6l\u00fcm\u00fcne neden oluyor.\nTravmaya ve a\u011f\u0131r yaralanmalara neden olan \u00e7arp\u0131\u015fmalar\u0131 \u00f6nlemenin yolu okul binalar\u0131n\u0131n k\u00f6\u015felerini daha oval yapmaktan ge\u00e7iyor.\nOyun park\u0131\u00c7ocuk parklar\u0131ndaki gibi okul bah\u00e7elerindeki sal\u0131ncaklar da kayd\u0131rak ve di\u011fer b\u00f6l\u00fcmlerin hemen yan\u0131na kuruldu\u011fu i\u00e7in \u00e7ok say\u0131da kaza meydana gelir.\nSal\u0131ncaklar\u0131n ah\u015fap, plastik ya da metalden yap\u0131lan oturak k\u0131sm\u0131n\u0131n \u00e7ocuklar\u0131n genellikle ba\u015f\u0131na \u00e7arpmas\u0131yla a\u011f\u0131r yaralanmalar meydana gelir veya \u00f6l\u00fcm olay\u0131 ger\u00e7ekle\u015fir.\nBu basit ama hayat kurtaran iki \u00f6nlem, ne belediyelerin, ne okullar\u0131n ne de \u00f6zel kurulu\u015flar\u0131n yapt\u0131\u011f\u0131 parklarda al\u0131nm\u0131yor.\nOkullardaki \u00e7ocuk parklar\u0131nda da bir standart olmad\u0131\u011f\u0131 i\u00e7in baz\u0131 parklarda kayd\u0131raklar \u00e7ok y\u00fcksek yap\u0131labiliyor.\nB\u00fcy\u00fck \u00e7ocuklar\u0131n kaba ve dikkatsiz davran\u0131\u015f\u0131 sonucu k\u00fc\u00e7\u00fck \u00e7ocuklar yaralanmaktad\u0131r.\n\u00c7ocuklar ya\u015f gruplar\u0131na g\u00f6re teneff\u00fcse \u00e7\u0131kmal\u0131 ya da oyun alanlar\u0131 kesinlikle ya\u015f gruplar\u0131na g\u00f6re bariyerlerle ayr\u0131lmal\u0131.\n\u00c7ukur, \u015fantiye, iskele\u00c7ocuklar okul bah\u00e7esinde a\u00e7\u0131lan ve gerekli g\u00fcvenlik \u00f6nlemi al\u0131nmayan \u00e7ukurlara d\u00fc\u015ferek yaralanmakta ya da \u00f6lmekte.\nOkulda bir in\u015faat \u00e7al\u0131\u015fmas\u0131 varsa \u00e7ocuklar\u0131n bu alana yakla\u015fmalar\u0131n\u0131 \u00f6nleyecek s\u0131k\u0131 g\u00fcvenlik tedbirleri al\u0131nmal\u0131.\nHayat kurtaran o cihaz her okulda olmal\u0131\u00c7abuk yorulma, a\u011flarken morarma, ani ba\u015flayan g\u00f6\u011f\u00fcs a\u011fr\u0131s\u0131, ko\u015farken veya heyecan sonras\u0131 bay\u0131lma... \u00c7ocu\u011funuzda bu belirtilerden biri ya da daha fazlas\u0131 varsa zaman ge\u00e7irmeden doktora g\u00f6t\u00fcr\u00fcn.\nBat\u0131 \u00fclkelerinde ani kalp durmas\u0131 nedeniyle bay\u0131lan \u00e7ocuk ve eri\u015fkin hastalar i\u00e7in \u00fcretilmi\u015f bu cihazlar\u0131n hayat kurtard\u0131\u011f\u0131 g\u00f6r\u00fclm\u00fc\u015ft\u00fcr.\nU\u00e7aklarda da bulunan bu aletler \u00e7ok pahal\u0131 olmay\u0131p ambulans gelmeden kullan\u0131ld\u0131\u011f\u0131nda bir\u00e7ok hastan\u0131n ya\u015fam\u0131 kurtar\u0131labiliyor.\n\u00c7ocuklar ko\u015ferken bo\u011fulmas\u0131n\u00c7ocuklar\u0131n en \u00e7ok yapt\u0131klar\u0131 tehlikeli \u015feylerden biri de ko\u015farken bir \u015feyler yiyip i\u00e7meleridir.\nBu durum \u00f6l\u00fcmlere ya da kal\u0131c\u0131 beyin hasarlar\u0131na neden olabilir.\n\u00c7ocuklar, okuldan \u00e7\u0131k\u0131p yolun kar\u015f\u0131s\u0131nda annelerini ya da babalar\u0131n\u0131 g\u00f6r\u00fcnce aniden yola f\u0131rlayarak ara\u00e7lar\u0131n alt\u0131nda kal\u0131p \u00f6l\u00fcyor.\nBir\u00e7ok okulda ilkokul birinci s\u0131n\u0131flar ile di\u011fer s\u0131n\u0131flar ayr\u0131 ayr\u0131 katlarda e\u011fitim g\u00f6r\u00fcyor.\nBu da zorbal\u0131k olaylar\u0131n\u0131 azalt\u0131yor.\nBunun \u00f6n\u00fcne ge\u00e7ilebilmesi i\u00e7in birinci s\u0131n\u0131flar\u0131n \u00fcst s\u0131n\u0131flardan farkl\u0131 saatlerde teneff\u00fcse \u00e7\u0131kmas\u0131 ya da birinci s\u0131n\u0131flar i\u00e7in bah\u00e7ede bariyerle b\u00f6l\u00fcnm\u00fc\u015f \u00f6zel alan olu\u015fturulmas\u0131 gerekiyor.\nV\u00fccudunda morluklar ya da yaralar varsa nedenini \u00f6\u011frenin.\n\u00c7ocu\u011funuz \u201c\u00f6\u011fretmen\u201d \u015fiddetine, cinsel istismar\u0131na maruz kalm\u0131\u015fsa adli ve idari soru\u015fturma ba\u015flatmak i\u00e7in hemen harekete ge\u00e7in.\nKanserojen \u00fcr\u00fcnlerOkul al\u0131\u015fveri\u015fi s\u0131ras\u0131nda tehlikeli kimyasallardan yap\u0131lm\u0131\u015f okul \u00e7antas\u0131, beslenme \u00e7antas\u0131, suluk, silgi, kalem ve her t\u00fcrl\u00fc okul malzemesi almay\u0131n.\nKokulu ve plastik oyuncaklarda emme, soluma, deri ve g\u00f6z temas\u0131 halinde zehirlenme, alerjik reaksiyon gibi tehlikeler olabilir.\nKantinT\u00fcrkiye Halk Sa\u011fl\u0131\u011f\u0131 Kurumu\u2019nun \u00e7ocuklar\u0131n t\u00fcketmemesi gereken g\u0131dalarla ilgili haz\u0131rlad\u0131\u011f\u0131 \u2018k\u0131rm\u0131z\u0131\u2019 listeye, devlete ait ya da \u00f6zel kimi anaokullar\u0131nda uyulmad\u0131\u011f\u0131 belirlendi.\nOkul \u00f6ncesi ve okul \u00e7a\u011f\u0131ndaki \u00e7ocuklara y\u00f6nelik men\u00fclerde s\u00fct, ayran, ger\u00e7ek limonata, ha\u015flanm\u0131\u015f yumurta, zeytin, s\u00f6\u011f\u00fc\u015f salata, menemen, bitki \u00e7ay\u0131, bal, mevsim meyveleri gibi g\u0131dalara yer verilmesi gerekiyor.\nTatl\u0131 \u00f6nerileri aras\u0131nda ise kek, do\u011fal limonata, do\u011fal meyve suyu, muhallebi, cevizli kurabiye gibi g\u0131dalar var.\nAncak baz\u0131 anaokullar\u0131n\u0131n men\u00fclerinde son derece ucuza sat\u0131lan haz\u0131r meyve sular\u0131, kola, elma \u015fekeri, kendine yer bulabiliyor.\nOkul kantinlerini yak\u0131ndan g\u00f6zetleyin ve bu \u00fcr\u00fcnler sat\u0131l\u0131yorsa yetkilileri uyar\u0131n.\nOkul gezileri facias\u0131Okul, yurt, Kur\u2019an kursu gibi e\u011fitim kurumlar\u0131n\u0131n, yar\u0131y\u0131l veya y\u0131l sonu gezilerinin, pikniklerinin bir\u00e7o\u011fu faciayla sonu\u00e7lanabiliyor.\nK\u00f6t\u00fc ve ucuz servisler kiraland\u0131\u011f\u0131 i\u00e7in \u00e7ocuklar, trafik kazalar\u0131nda \u00f6l\u00fcrler.\n\u0130maj Fabrikas\u0131 Yay\u0131nlar\u0131\u2019ndan \u00e7\u0131kan \u00c7ocu\u011funuzu Koruyun isimli kitapta, \u00e7ocuklar\u0131n ev i\u00e7inde ve ev d\u0131\u015f\u0131nda 300 \u00e7e\u015fit kaza ve olayla kar\u015f\u0131 kar\u015f\u0131ya oldu\u011fu belirtilerek, 0-12 ya\u015f aral\u0131\u011f\u0131ndaki \u00e7ocuklar\u0131 koruman\u0131n yollar\u0131 anlat\u0131l\u0131yor.\n\u00c7ocuklar, T\u00fcrkiye\u2019de 300, ABD\u2019de 70 \u015fekilde \u00f6l\u00fcyor, yaralan\u0131yor ya da engelli kal\u0131yor.",
    "article_html": "",
    "meta_description": "Okullarla ilgili medyada yer alan olumsuz haberler, velileri tedirgin ediyor. Bu y\u00fczden anne babalar\u0131n okullarda dikkat etti\u011fi konular\u0131n ba\u015f\u0131nda g\u00fcvenlik geliyor. \u00c7ocu\u011funuzu Koruyun kitab\u0131n\u0131n yazar\u0131 Mehmet Ya\u015far e\u011fitim kurumlar\u0131nda \u00e7ocuklar\u0131n \u00f6l\u00fcm\u00fcne, yaralanmas\u0131na ve engelli kalmas\u0131na neden olan ba\u015fl\u0131ca kaza ve olaylar hakk\u0131nda bilgiler verdi.",
    "meta_lang": "tr"
}