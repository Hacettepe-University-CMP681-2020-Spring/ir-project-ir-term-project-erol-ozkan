{
    "article_id": "3c181bb5cc77b047bd4d371fed794bc2.1590265919.5912237",
    "title": "'\u0130nsan olarak yapabilece\u011fimiz \u00e7ok \u015fey var'",
    "authors": [],
    "canonical_link": "https://www.milliyet.com.tr/pazar/insan-olarak-yapabilecegimiz-cok-sey-var-6213338",
    "url": "http://milliyet.com.tr/pazar/insan-olarak-yapabilecegimiz-cok-sey-var-6213338",
    "top_img": "https://i2.milimaj.com/i/milliyet/75/0x0/5ebf038355428110b05d7aa2.jpg",
    "meta_img": "https://i2.milimaj.com/i/milliyet/75/0x0/5ebf038355428110b05d7aa2.jpg",
    "movies": [],
    "text": "Karantina g\u00fcnlerini ya\u015fad\u0131\u011f\u0131m\u0131z, toplumsal ve bireysel duyarl\u0131l\u0131\u011f\u0131n \u00fcst noktalara ula\u015ft\u0131\u011f\u0131 bu g\u00fcnlerde her zamankinden daha da \u00e7ok ihtiyac\u0131m\u0131z var \u201ciyili\u011fe\u201d. \u00c7ocukken ya\u015fl\u0131 teyzelerin po\u015fetlerini ta\u015f\u0131yarak ba\u015flad\u0131\u011f\u0131 yard\u0131mlara, ad\u0131n\u0131 vermeden destek oldu\u011fu binlerce ki\u015fiyle devam eden i\u015f insan\u0131 Erdo\u011fan Uluda\u011f ve 2002 D\u00fcnya G\u00fczeli olmas\u0131yla beraber \u00e7ok say\u0131da sosyal sorumluluk projesinde yer alan, UNFPA Turkey Birle\u015fmi\u015f Milletler N\u00fcfus Fonu S\u00f6zc\u00fcs\u00fc Azra Ak\u0131n i\u015fte tam da bu noktada bir araya geldi; ortakla\u015fa bir iyilik hareketinde.\n\nGe\u00e7ti\u011fimiz aylarda cezaevinde anneleriyle kalan 40\u2019tan fazla \u00e7ocu\u011fu bir g\u00fcnl\u00fc\u011f\u00fcne d\u0131\u015far\u0131ya \u00e7\u0131karan ikili, pandemiyle birlikte projelerine \u2018zorunlu ara\u2019 vermek durumunda kald\u0131. Bu s\u00fcre\u00e7te ise BM\u2019nin Kovid-19 ile ilgili yay\u0131mlad\u0131\u011f\u0131 raporda da bahsedildi\u011fi gibi gerek ekonomik gerekse sosyal a\u00e7\u0131dan en \u00e7ok etkilenen grup olan kad\u0131nlar\u0131 ele ald\u0131. \u00c7ocu\u011funa \u00e7orba isteyen anneden e\u015finden \u015fiddet g\u00f6ren kad\u0131na, farkl\u0131 kesimlere el uzatmaya \u00e7al\u0131\u015fan Ak\u0131n ve Uluda\u011f, \u201cSessizlerin sesi olmak gerek\u201d diyor.\n\n- Ge\u00e7ti\u011fimiz aylarda anneleriyle birlikte demir parmakl\u0131klar\u0131n aras\u0131nda ya\u015fayan 40 \u00e7ocu\u011fu, d\u0131\u015far\u0131 \u00e7\u0131kararak keyifli bir g\u00fcn ge\u00e7irmelerini sa\u011flam\u0131\u015ft\u0131n\u0131z. Pandemi s\u00fcrecinde de i\u015f birli\u011fine devam ediyorsunuz. Peki, nas\u0131l bir araya geldiniz?\n\nAzra Ak\u0131n: Erdo\u011fan bey bana ula\u015ft\u0131. A\u00e7\u0131kcas\u0131 ba\u015fta kim oldu\u011funu bilmiyordum. Biliyorsunuz bazen yard\u0131m projeleri reklam ya da ticari kayg\u0131lar i\u00e7in yap\u0131labiliyor. Ve ara\u015ft\u0131rmaya ba\u015flad\u0131k. G\u00f6rd\u00fck ki Erdo\u011fan Uluda\u011f, \u00f6zellikle \u00e7ocuklar\u0131 ger\u00e7ekten dert edinmi\u015f, yard\u0131m etmeyi g\u00f6rev edinmi\u015f biri. Ve onda g\u00f6rd\u00fc\u011f\u00fcm enerjiyi, m\u00fcmk\u00fcn olsa herkese ula\u015fmak ve yard\u0131m etmek iste\u011finin g\u00fcc\u00fcn\u00fc tan\u0131d\u0131m, \u00e7\u00fcnk\u00fc o bende de var. (Benim gibi bir deli daha var, ya\u015fas\u0131n dedim). Bu misyon i\u00e7in uzun mesafe yapmak, elini ate\u015fin alt\u0131na sokmak, takibi b\u0131rakmamas\u0131 \u00e7ok etkiledi beni. Adaletsizli\u011fi, haks\u0131zl\u0131\u011f\u0131 ve \u015fiddeti dert etme \u00f6l\u00e7\u00fcs\u00fcnde kendimi g\u00f6r\u00fcyorum. Ba\u015fka bir d\u00fcnyada o Batman, ben Catwoman olurduk.\n\n- Ne gibi d\u00fc\u015f\u00fcnceleriniz var? Malum, pandemiyle birlikte hayat\u0131n d\u00fczeni de\u011fi\u015fti.\n\nErdo\u011fan Uluda\u011f: Ben kendimi bildim bileli yard\u0131m yap\u0131yorum. Benim i\u00e7in ma\u011fdur ve mazlum olmas\u0131 yeterli. Vir\u00fcs nas\u0131l bula\u015f\u0131c\u0131 ise sevgi de, iyilik de bula\u015f\u0131c\u0131 bence. Amac\u0131m\u0131z, ger\u00e7ekten ihtiyac\u0131 olan insanlara ula\u015fmak. D\u00fcnya genelinde milyonlarca insan pandemi s\u00fcrecinde i\u015fsiz kald\u0131. Bizim de uzun vadede ger\u00e7ekle\u015ftirmek istedi\u011fimiz asl\u0131nda insanlara istihdam sa\u011flayabilecek \u015fartlar\u0131n olu\u015fmas\u0131na katk\u0131da bulunmak. K\u0131sa vadede ise pandemi s\u00fcreci biter bitmez Azra ve ekibimizle bir T\u00fcrkiye turu yapaca\u011f\u0131z. \u00d6rne\u011fin okullardaki ihtiya\u00e7lar\u0131 tespit edece\u011fiz ve gerekli destekleri verece\u011fiz. \u0130leride de yapt\u0131\u011f\u0131m\u0131z \u00e7al\u0131\u015fmalar\u0131 Sivil Toplum Kurulu\u015fu olarak s\u00fcrd\u00fcrmeyi planl\u0131yoruz. Sessizlerin sesi olmak \u00e7ok \u00f6nemli bu konuda Azra \u00fcstlendi\u011fi misyonu fazlas\u0131yla yap\u0131yor.\n\nA.A.: Ben \u00e7ocuklu\u011fumdan beri adaletsizli\u011fe ve haks\u0131zl\u0131\u011fa tolerans\u0131 olmayan biriyim. Zaten D\u00fcnya G\u00fczeli unvan\u0131n\u0131n da bu misyonumun bir par\u00e7as\u0131 olarak bana verildi\u011fini d\u00fc\u015f\u00fcn\u00fcyorum. Ayn\u0131 zamanda UNFPA T\u00fcrkiye ofis s\u00f6zc\u00fcs\u00fc olarak da pek \u00e7ok projede yer ald\u0131m ve almaya devam ediyorum. Kad\u0131nlar\u0131n bu s\u00fcre\u00e7ten \u00e7ok fazla etkilendi\u011fini d\u00fc\u015f\u00fcn\u00fcyorum. D\u00fcn dezavantajl\u0131 b\u00f6lgelerden bir kad\u0131nla konu\u015ftum mesela. Hikayesi o kadar ac\u0131 veriyordu ki dinledikten sonra kanatlan\u0131p o kad\u0131n\u0131n ve iki yavrusunun yan\u0131na u\u00e7mak istedim. Onlar\u0131 kap\u0131p ka\u00e7\u0131rmak ve bulunduklar\u0131 zor durumdan kurtarmak istedim. Empati yap\u0131yorum, asl\u0131nda hepimiz ac\u0131 \u00e7eken, ma\u011fdur durumda olan, yavrular\u0131n\u0131n a\u00e7l\u0131\u011f\u0131 ile kahrolan, istedi\u011fi halde \u00e7al\u0131\u015famayan kad\u0131nlar\u0131n yerinde olabilirdik. \u0130\u00e7selle\u015ftirdi\u011finizde d\u00fcnyan\u0131n herkes i\u00e7in kolay ya\u015fan\u0131r bir yer olmad\u0131\u011f\u0131n\u0131 g\u00f6r\u00fcyorsunuz. \u0130nsan olarak yapabilece\u011fimiz \u00e7ok \u015fey var ve dayan\u0131\u015fma i\u00e7in, ihtiyac\u0131 olan insanlara destek olabilmek i\u00e7in \u00e7ok varl\u0131kl\u0131 olman\u0131z gerekmiyor.\n\n- Yard\u0131m\u0131 ihtiyac\u0131 olan ki\u015fileri nas\u0131l belirliyorsunuz?\n\nE.U: Telefon ya da sosyal medya \u00fczerinden bize ula\u015fanlar var. Ya da g\u00f6rd\u00fc\u011f\u00fcm haberlerdeki insanlara el uzatmaya \u00e7al\u0131\u015f\u0131yoruz. Gelen taleplerin say\u0131s\u0131 5 bini ge\u00e7ti. Etrafta olan bitene duyarl\u0131 olmak \u00f6nemli. Ben 20 tane saat alarak ya da garaj\u0131ma fazladan bir araba park ederek mutlu olan biri de\u011filim; 20 \u00e7ocu\u011fun e\u011fitimini \u00fcstlendi\u011fimde ve y\u00fcz\u00fcn\u00fc g\u00fcld\u00fcrd\u00fc\u011f\u00fcmde mutlu olurum.\n\n- Nas\u0131l bir ekibiniz var ve \u00e7al\u0131\u015fmalar\u0131n\u0131z nas\u0131l ilerliyor?\n\nE.U.: 12 ki\u015filik bir ekibimiz var. Ama 30\u2019a da \u00e7\u0131k\u0131yor g\u00f6n\u00fcll\u00fclerimizle beraber. Karadeniz\u2019den G\u00fcneydo\u011fu Anadolu B\u00f6lgesi\u2019ne herkese ko\u015fmaya \u00e7al\u0131\u015f\u0131yoruz. Arkada\u015flar\u0131m\u0131z adreslere bak\u0131yor; muhtarl\u0131klara, kom\u015fulara soruyor. \u00c7ok \u00f6zel durumlar olmad\u0131\u011f\u0131 s\u00fcrece nakdi yard\u0131mlar yapm\u0131yoruz. Bir annenin o\u011flunu s\u00fcnnet ettirme iste\u011fine de e\u015finin \u015fiddetine maruz kal\u0131p, mahkeme s\u00fcrecinde olan bir kad\u0131na da destek olmaya \u00e7al\u0131\u015f\u0131yoruz. Kimisi bir \u00e7orbayla mutlu oluyor, kimisi bir davada hakl\u0131l\u0131\u011f\u0131n\u0131 ispat ederek. Onlar\u0131n mahremiyetine de \u00f6zen g\u00f6steriyoruz. Toplumun kanayan yaralar\u0131na bakmaya \u00e7al\u0131\u015f\u0131yoruz. Sadece bug\u00fcnlerde 3 bin civar\u0131 erzak kolisi da\u011f\u0131tt\u0131k.\n\n- Azra Han\u0131m siz bu yard\u0131mlar\u0131n hangi a\u015famalar\u0131nda yer al\u0131yorsunuz?\n\nA.A.: Ben saha insan\u0131y\u0131m. 2003\u2019ten beri d\u00fc\u015f\u00fcnd\u00fc\u011f\u00fcm \u015feyler vard\u0131 ama insan tek ba\u015f\u0131na ne yapabilir? \u015eimdi g\u00fc\u00e7lerimizi birle\u015ftirdik. \u0130nsanlar beni tan\u0131yor. Kim bilir, aralar\u0131nda rol model olarak g\u00f6renler de vard\u0131r. O y\u00fczden ben fark\u0131ndal\u0131k \u00e7al\u0131\u015fmalar\u0131ndan g\u00f6r\u00fc\u015fmelere kadar her a\u015famada var\u0131m. Benim de \u00e7ocuklu\u011fumdan beri dert edindi\u011fim \u015feyler var. D\u00fcnya g\u00fczeli se\u00e7ilmi\u015f olmam da bir ara\u00e7. Kendi ad\u0131ma g\u00f6zlemci ve iyi bir dinleyici profili \u00e7iziyorum. Yard\u0131ma muhta\u00e7 olmas\u0131na kar\u015f\u0131n sessiz duran, bunu dile getiremeyen insanlar var. Onlar\u0131n da fark edilmesi \u00f6nemli.\n\nE.U.: Azra \u00e7ok \u00f6nemli. Pandemi bizi yava\u015flatt\u0131 ama onunla Anadolu\u2019da kad\u0131n cezaevlerine ve liselere gitmeyi d\u00fc\u015f\u00fcn\u00fcyoruz. Mesala Azra\u2019n\u0131n \u00e7ok iyi dans kabiliyeti var herkesin bildi\u011fi. Cezaevinde y\u0131llard\u0131r kalan ve hayata k\u00fcsm\u00fc\u015f \u00e7ok kad\u0131n var. Onlarla i\u00e7inde dans\u0131n oldu\u011fu bir program yapabiliriz. Azra\u2019n\u0131n duru\u015fu, enerjisi onlara iyi gelebilir.\n\n\u201cDaha sade ya\u015famay\u0131 \u00f6zlemi\u015fiz\u201d\n\n- Azra Han\u0131m, bu s\u00fcre\u00e7te evde nas\u0131l ge\u00e7iyor zaman\u0131n\u0131z?\n\nEvde kald\u0131\u011f\u0131m\u0131z bu d\u00f6nem her \u015feyden \u00f6nce 1.5 ya\u015f\u0131ndaki o\u011flumuz Demir\u2019in yan\u0131nda olmak, geli\u015fimine katk\u0131da bulunmak, ev i\u015flerinin yan\u0131 s\u0131ra i\u015flerimle ilgili \u00e7al\u0131\u015fmalar\u0131 yapmak aras\u0131nda ge\u00e7iyor. Her zaman oldu\u011fu gibi bu s\u00fcre\u00e7te de e\u015fim en b\u00fcy\u00fck yard\u0131mc\u0131m ve g\u00f6rev payla\u015f\u0131m\u0131m\u0131z var. Bir taraftan da e\u015fimle ve o\u011flumuzla birlikte daha fazla vakit ge\u00e7irmek ve g\u00fcndelik tela\u015flar\u0131n aras\u0131nda bazen ertelemek zorunda kald\u0131\u011f\u0131m\u0131z payla\u015f\u0131mlar\u0131 yapabilmek beni \u00e7ok mutlu ediyor.\n\nAZRA AKIN: \u201cKADIN OLMAK H\u0130\u00c7B\u0130R D\u00d6NEMDE KOLAY OLMADI\u201d\n\n- BM\u2019nin Kovid-19 ile ilgili yay\u0131mlad\u0131\u011f\u0131 raporda gerek ekonomik gerekse sosyal a\u00e7\u0131dan en \u00e7ok etkilenenlerin kad\u0131nlar oldu\u011funa dair \u00f6nemli g\u00f6stergeler var. Bu d\u00f6nemde \u201ckad\u0131n\u201d olmak sizce ne demek?\n\nKad\u0131n olmak hi\u00e7bir d\u00f6nemde kolay olmad\u0131. Kovid-19 hayatlar\u0131 alt \u00fcst etti. Salg\u0131n dil, din, \u0131rk ya\u015f cinsiyet ay\u0131rt etmiyor olsa da sa\u011fl\u0131k sekt\u00f6r\u00fc \u00e7al\u0131\u015fanlar\u0131n\u0131, dar gelirlileri ve yoksullar\u0131 daha \u00e7ok etkiledi. A\u00e7\u0131k\u00e7as\u0131 bir insan olarak hayat\u0131m boyunca dayan\u0131\u015fman\u0131n, yard\u0131mla\u015fman\u0131n sadece ahlaki bir zorunluluk oldu\u011funu d\u00fc\u015f\u00fcnmedim bu ayn\u0131 zamanda ortak \u00e7\u0131karlar\u0131m\u0131z ve gelece\u011fimiz i\u00e7in hepimize d\u00fc\u015fen g\u00f6rev. Biz de Erdo\u011fan ile birlikte bu s\u00fcre\u00e7te daha fazla neler yapabiliriz diye kafa yorduk ve i\u015fe koyulduk. Bizim odak noktam\u0131zda kad\u0131nlar ve \u00e7ocuklar var. Her \u015feyden \u00f6nce kimse \u00e7ocuklara dokunamaz. Kendi \u00e7ocu\u011fuma her bakt\u0131\u011f\u0131mda t\u00fcm savunmas\u0131z bebekleri ve \u00e7ocuklar\u0131 g\u00f6r\u00fcyorum, zor durumda olan \u00e7ocuklar\u0131 d\u00fc\u015f\u00fcn\u00fcyorum. D\u00fcnyan\u0131n her yerinde istismara u\u011frayan ya da \u00f6ld\u00fcr\u00fclen kad\u0131nlar geliyor akl\u0131ma; bu dakika itibar\u0131yla ka\u00e7 kad\u0131n \u00f6ld\u00fcr\u00fcld\u00fc acaba diye... \u015eu an biri \u015fiddete u\u011fruyor mu? gibi bir\u00e7ok \u015feyi d\u00fc\u015f\u00fcn\u00fcp, dert ediniyorum. Ama sadece d\u00fc\u015f\u00fcnmekle kalm\u0131yorum ve elimden ne gelirse yapmaya \u00e7al\u0131\u015f\u0131yorum.\n\nERDO\u011eAN ULUDA\u011e: \u201cYARDIM ETMEK YA\u015eAM FELSEFEM\u201d\n\n- Yoksul mahallelere gidip bakkallardaki bor\u00e7 defterlerini kapatan \u201cGizemli yard\u0131msever\u201d olarak ad\u0131n\u0131z duyulduktan sonra, yard\u0131m talepleri de artm\u0131\u015f olmal\u0131...\n\nEvet, \u00e7ok fark etti. \u00d6ncesinde bakkaldaki defterlerdeki borcu kapay\u0131p, muhtarlarla konu\u015farak kimin ihtiyac\u0131 oldu\u011funu \u00f6\u011frenirdik. Onlara destek sa\u011flamaya \u00e7al\u0131\u015f\u0131rd\u0131k. Ticari bir kayg\u0131 ya da reklam aray\u0131\u015f\u0131nda de\u011filim. \u00d6rnek olmaya \u00e7al\u0131\u015fmak, gen\u00e7lerden \u201cseni rol model olarak g\u00f6r\u00fcyorum\u201d mesajlar\u0131 almak yeterli.\n\n- Yard\u0131m ve destek konular\u0131na g\u00f6sterdi\u011finiz hassasiyetin alt\u0131nda, ge\u00e7mi\u015fe dayal\u0131 bir yoksulluk var m\u0131?\n\nHay\u0131r, yoksulluk ya\u015famad\u0131m. Ancak yoksul insanlar\u0131n neler ya\u015fad\u0131klar\u0131na \u00e7ok\u00e7a \u015fahit oldum. Bu benim d\u00fcnyaya bak\u0131\u015f\u0131mla ilgili. \u00c7ocukken de ellerinde torbalar olan teyzelerin yard\u0131m\u0131na ko\u015fard\u0131m. Yard\u0131m etmek, benim ya\u015fam felsefem.",
    "keywords": [
        "\u00e7ok",
        "olan",
        "bu",
        "var",
        "yard\u0131m",
        "i\u0307nsan",
        "olarak",
        "ve",
        "bir",
        "da",
        "yapabilece\u011fimiz",
        "olmak",
        "\u015fey"
    ],
    "meta_keywords": [
        ""
    ],
    "publish_date": null,
    "summary": "Karantina g\u00fcnlerini ya\u015fad\u0131\u011f\u0131m\u0131z, toplumsal ve bireysel duyarl\u0131l\u0131\u011f\u0131n \u00fcst noktalara ula\u015ft\u0131\u011f\u0131 bu g\u00fcnlerde her zamankinden daha da \u00e7ok ihtiyac\u0131m\u0131z var \u201ciyili\u011fe\u201d.\nGe\u00e7ti\u011fimiz aylarda cezaevinde anneleriyle kalan 40\u2019tan fazla \u00e7ocu\u011fu bir g\u00fcnl\u00fc\u011f\u00fcne d\u0131\u015far\u0131ya \u00e7\u0131karan ikili, pandemiyle birlikte projelerine \u2018zorunlu ara\u2019 vermek durumunda kald\u0131.\nBu s\u00fcre\u00e7te ise BM\u2019nin Kovid-19 ile ilgili yay\u0131mlad\u0131\u011f\u0131 raporda da bahsedildi\u011fi gibi gerek ekonomik gerekse sosyal a\u00e7\u0131dan en \u00e7ok etkilenen grup olan kad\u0131nlar\u0131 ele ald\u0131.\n\u00c7ocu\u011funa \u00e7orba isteyen anneden e\u015finden \u015fiddet g\u00f6ren kad\u0131na, farkl\u0131 kesimlere el uzatmaya \u00e7al\u0131\u015fan Ak\u0131n ve Uluda\u011f, \u201cSessizlerin sesi olmak gerek\u201d diyor.\n- Ge\u00e7ti\u011fimiz aylarda anneleriyle birlikte demir parmakl\u0131klar\u0131n aras\u0131nda ya\u015fayan 40 \u00e7ocu\u011fu, d\u0131\u015far\u0131 \u00e7\u0131kararak keyifli bir g\u00fcn ge\u00e7irmelerini sa\u011flam\u0131\u015ft\u0131n\u0131z.\nBiliyorsunuz bazen yard\u0131m projeleri reklam ya da ticari kayg\u0131lar i\u00e7in yap\u0131labiliyor.\nG\u00f6rd\u00fck ki Erdo\u011fan Uluda\u011f, \u00f6zellikle \u00e7ocuklar\u0131 ger\u00e7ekten dert edinmi\u015f, yard\u0131m etmeyi g\u00f6rev edinmi\u015f biri.\nVe onda g\u00f6rd\u00fc\u011f\u00fcm enerjiyi, m\u00fcmk\u00fcn olsa herkese ula\u015fmak ve yard\u0131m etmek iste\u011finin g\u00fcc\u00fcn\u00fc tan\u0131d\u0131m, \u00e7\u00fcnk\u00fc o bende de var.\n(Benim gibi bir deli daha var, ya\u015fas\u0131n dedim).\nBu misyon i\u00e7in uzun mesafe yapmak, elini ate\u015fin alt\u0131na sokmak, takibi b\u0131rakmamas\u0131 \u00e7ok etkiledi beni.\n- Ne gibi d\u00fc\u015f\u00fcnceleriniz var?\nBizim de uzun vadede ger\u00e7ekle\u015ftirmek istedi\u011fimiz asl\u0131nda insanlara istihdam sa\u011flayabilecek \u015fartlar\u0131n olu\u015fmas\u0131na katk\u0131da bulunmak.\nK\u0131sa vadede ise pandemi s\u00fcreci biter bitmez Azra ve ekibimizle bir T\u00fcrkiye turu yapaca\u011f\u0131z.\n\u0130leride de yapt\u0131\u011f\u0131m\u0131z \u00e7al\u0131\u015fmalar\u0131 Sivil Toplum Kurulu\u015fu olarak s\u00fcrd\u00fcrmeyi planl\u0131yoruz.\nSessizlerin sesi olmak \u00e7ok \u00f6nemli bu konuda Azra \u00fcstlendi\u011fi misyonu fazlas\u0131yla yap\u0131yor.\nZaten D\u00fcnya G\u00fczeli unvan\u0131n\u0131n da bu misyonumun bir par\u00e7as\u0131 olarak bana verildi\u011fini d\u00fc\u015f\u00fcn\u00fcyorum.\nAyn\u0131 zamanda UNFPA T\u00fcrkiye ofis s\u00f6zc\u00fcs\u00fc olarak da pek \u00e7ok projede yer ald\u0131m ve almaya devam ediyorum.\nKad\u0131nlar\u0131n bu s\u00fcre\u00e7ten \u00e7ok fazla etkilendi\u011fini d\u00fc\u015f\u00fcn\u00fcyorum.\nHikayesi o kadar ac\u0131 veriyordu ki dinledikten sonra kanatlan\u0131p o kad\u0131n\u0131n ve iki yavrusunun yan\u0131na u\u00e7mak istedim.\nEmpati yap\u0131yorum, asl\u0131nda hepimiz ac\u0131 \u00e7eken, ma\u011fdur durumda olan, yavrular\u0131n\u0131n a\u00e7l\u0131\u011f\u0131 ile kahrolan, istedi\u011fi halde \u00e7al\u0131\u015famayan kad\u0131nlar\u0131n yerinde olabilirdik.\n\u0130nsan olarak yapabilece\u011fimiz \u00e7ok \u015fey var ve dayan\u0131\u015fma i\u00e7in, ihtiyac\u0131 olan insanlara destek olabilmek i\u00e7in \u00e7ok varl\u0131kl\u0131 olman\u0131z gerekmiyor.\nE.U: Telefon ya da sosyal medya \u00fczerinden bize ula\u015fanlar var.\nBen 20 tane saat alarak ya da garaj\u0131ma fazladan bir araba park ederek mutlu olan biri de\u011filim; 20 \u00e7ocu\u011fun e\u011fitimini \u00fcstlendi\u011fimde ve y\u00fcz\u00fcn\u00fc g\u00fcld\u00fcrd\u00fc\u011f\u00fcmde mutlu olurum.\n- Nas\u0131l bir ekibiniz var ve \u00e7al\u0131\u015fmalar\u0131n\u0131z nas\u0131l ilerliyor?\n: 12 ki\u015filik bir ekibimiz var.\n\u00c7ok \u00f6zel durumlar olmad\u0131\u011f\u0131 s\u00fcrece nakdi yard\u0131mlar yapm\u0131yoruz.\nBir annenin o\u011flunu s\u00fcnnet ettirme iste\u011fine de e\u015finin \u015fiddetine maruz kal\u0131p, mahkeme s\u00fcrecinde olan bir kad\u0131na da destek olmaya \u00e7al\u0131\u015f\u0131yoruz.\nKimisi bir \u00e7orbayla mutlu oluyor, kimisi bir davada hakl\u0131l\u0131\u011f\u0131n\u0131 ispat ederek.\nKim bilir, aralar\u0131nda rol model olarak g\u00f6renler de vard\u0131r.\nBenim de \u00e7ocuklu\u011fumdan beri dert edindi\u011fim \u015feyler var.\nD\u00fcnya g\u00fczeli se\u00e7ilmi\u015f olmam da bir ara\u00e7.\nKendi ad\u0131ma g\u00f6zlemci ve iyi bir dinleyici profili \u00e7iziyorum.\nYard\u0131ma muhta\u00e7 olmas\u0131na kar\u015f\u0131n sessiz duran, bunu dile getiremeyen insanlar var.\n: Azra \u00e7ok \u00f6nemli.\nMesala Azra\u2019n\u0131n \u00e7ok iyi dans kabiliyeti var herkesin bildi\u011fi.\nCezaevinde y\u0131llard\u0131r kalan ve hayata k\u00fcsm\u00fc\u015f \u00e7ok kad\u0131n var.\nEvde kald\u0131\u011f\u0131m\u0131z bu d\u00f6nem her \u015feyden \u00f6nce 1.5 ya\u015f\u0131ndaki o\u011flumuz Demir\u2019in yan\u0131nda olmak, geli\u015fimine katk\u0131da bulunmak, ev i\u015flerinin yan\u0131 s\u0131ra i\u015flerimle ilgili \u00e7al\u0131\u015fmalar\u0131 yapmak aras\u0131nda ge\u00e7iyor.\nHer zaman oldu\u011fu gibi bu s\u00fcre\u00e7te de e\u015fim en b\u00fcy\u00fck yard\u0131mc\u0131m ve g\u00f6rev payla\u015f\u0131m\u0131m\u0131z var.\nBir taraftan da e\u015fimle ve o\u011flumuzla birlikte daha fazla vakit ge\u00e7irmek ve g\u00fcndelik tela\u015flar\u0131n aras\u0131nda bazen ertelemek zorunda kald\u0131\u011f\u0131m\u0131z payla\u015f\u0131mlar\u0131 yapabilmek beni \u00e7ok mutlu ediyor.\nAZRA AKIN: \u201cKADIN OLMAK H\u0130\u00c7B\u0130R D\u00d6NEMDE KOLAY OLMADI\u201d- BM\u2019nin Kovid-19 ile ilgili yay\u0131mlad\u0131\u011f\u0131 raporda gerek ekonomik gerekse sosyal a\u00e7\u0131dan en \u00e7ok etkilenenlerin kad\u0131nlar oldu\u011funa dair \u00f6nemli g\u00f6stergeler var.\nSalg\u0131n dil, din, \u0131rk ya\u015f cinsiyet ay\u0131rt etmiyor olsa da sa\u011fl\u0131k sekt\u00f6r\u00fc \u00e7al\u0131\u015fanlar\u0131n\u0131, dar gelirlileri ve yoksullar\u0131 daha \u00e7ok etkiledi.\nA\u00e7\u0131k\u00e7as\u0131 bir insan olarak hayat\u0131m boyunca dayan\u0131\u015fman\u0131n, yard\u0131mla\u015fman\u0131n sadece ahlaki bir zorunluluk oldu\u011funu d\u00fc\u015f\u00fcnmedim bu ayn\u0131 zamanda ortak \u00e7\u0131karlar\u0131m\u0131z ve gelece\u011fimiz i\u00e7in hepimize d\u00fc\u015fen g\u00f6rev.\nBiz de Erdo\u011fan ile birlikte bu s\u00fcre\u00e7te daha fazla neler yapabiliriz diye kafa yorduk ve i\u015fe koyulduk.\nBizim odak noktam\u0131zda kad\u0131nlar ve \u00e7ocuklar var.\nKendi \u00e7ocu\u011fuma her bakt\u0131\u011f\u0131mda t\u00fcm savunmas\u0131z bebekleri ve \u00e7ocuklar\u0131 g\u00f6r\u00fcyorum, zor durumda olan \u00e7ocuklar\u0131 d\u00fc\u015f\u00fcn\u00fcyorum.\nD\u00fcnyan\u0131n her yerinde istismara u\u011frayan ya da \u00f6ld\u00fcr\u00fclen kad\u0131nlar geliyor akl\u0131ma; bu dakika itibar\u0131yla ka\u00e7 kad\u0131n \u00f6ld\u00fcr\u00fcld\u00fc acaba diye... \u015eu an biri \u015fiddete u\u011fruyor mu?\nERDO\u011eAN ULUDA\u011e: \u201cYARDIM ETMEK YA\u015eAM FELSEFEM\u201d- Yoksul mahallelere gidip bakkallardaki bor\u00e7 defterlerini kapatan \u201cGizemli yard\u0131msever\u201d olarak ad\u0131n\u0131z duyulduktan sonra, yard\u0131m talepleri de artm\u0131\u015f olmal\u0131...Evet, \u00e7ok fark etti.\nTicari bir kayg\u0131 ya da reklam aray\u0131\u015f\u0131nda de\u011filim.\n\u00d6rnek olmaya \u00e7al\u0131\u015fmak, gen\u00e7lerden \u201cseni rol model olarak g\u00f6r\u00fcyorum\u201d mesajlar\u0131 almak yeterli.\n- Yard\u0131m ve destek konular\u0131na g\u00f6sterdi\u011finiz hassasiyetin alt\u0131nda, ge\u00e7mi\u015fe dayal\u0131 bir yoksulluk var m\u0131?",
    "article_html": "",
    "meta_description": "\u201c\u00c7ocuklu\u011fumdan beri adaletsizli\u011fe ve haks\u0131zl\u0131\u011fa tolerans\u0131m yok\u201d diyen Azra Ak\u0131n, i\u015f adam\u0131 Erdo\u011fan Uluda\u011f\u2019la i\u015f birli\u011fi yaparak yard\u0131ma muhta\u00e7 insanlar i\u00e7in \u201ciyilik\u201d hareketine ba\u015flad\u0131.",
    "meta_lang": "tr"
}