{
    "article_id": "0c3a05d26f356a6f0b0d2a22361269d5.1590265960.9622672",
    "title": "1 TL aidat ile Efeler Ligi'ne y\u00fckseldiler!",
    "authors": [],
    "canonical_link": "https://www.milliyet.com.tr/skorer/1-tl-aidat-ile-efeler-ligine-yukseldiler-6218422",
    "url": "http://milliyet.com.tr/skorer/1-tl-aidat-ile-efeler-ligine-yukseldiler-6218422",
    "top_img": "https://i2.milimaj.com/i/milliyet/75/0x0/5ec859fd5542811a74634428.jpg",
    "meta_img": "https://i2.milimaj.com/i/milliyet/75/0x0/5ec859fd5542811a74634428.jpg",
    "movies": [],
    "text": "NEVZAT D\u0130NDAR - \u00d6ZEL HABER\n\nHayaldi, ger\u00e7ek oldu\n\n\u0130l Bing\u00f6l... \u0130l\u00e7e Solhan... Tak\u0131m\u0131n ad\u0131 ise Solhan Spor... Ve Solhan Spor, T\u00fcrkiye Voleybol Federasyonu hem kad\u0131nlarda, hem erkeklerde t\u00fcm ligleri mevcut haliyle tescilleyince gelecek sezon Efeler Ligi\u2019nde oynama hakk\u0131 kazand\u0131... Bu onlar i\u00e7in ula\u015f\u0131lamayacak bir hayaldi... 600 ki\u015filik salonlar\u0131na binlerce seyirci s\u0131\u011fd\u0131ran, il\u00e7e tak\u0131m\u0131 olmas\u0131na ra\u011fmen en fazla voleybol taraftar\u0131na sahip Solhan Spor \u00f6n\u00fcm\u00fczdeki sezon Fenerbah\u00e7e, Galatasaray, Halkbank gibi devleri k\u00fc\u00e7\u00fcc\u00fck yuvas\u0131nda a\u011f\u0131rlayacak... Ba\u015fkan\u0131 Nurullah \u0130slamo\u011flu, Milliyet\u2019e ya\u015fanan ilgin\u00e7 s\u00fcreci anlatt\u0131...\n\nTarihte bir ilktir\n\nS\u00f6zlerine, \u201cBiz 2013 y\u0131l\u0131nda bu kul\u00fcb\u00fc 1 TL aidatla kurduk\u201d diyerek ba\u015flayan ba\u015fkan \u015f\u00f6yle devam etti; \u201cBunu yapmam\u0131z\u0131n nedeni buradaki gen\u00e7li\u011fe sahip \u00e7\u0131kmakt\u0131. Gen\u00e7li\u011fin aktiviteler konusunda eksi\u011fi vard\u0131. Bu nedenden dolay\u0131 bu kul\u00fcp do\u011fdu. D\u00f6rt senedir Efeler Ligi\u2019nin kap\u0131s\u0131ndan d\u00f6n\u00fcyorduk. Bu sene yar\u0131 finallerde 3\u2019te 3 yapt\u0131k. Pandemiden dolay\u0131 finaller oynanmad\u0131. Grup birincisi bizdik. Bu nedenle federasyon bizi bir \u00fcst lige \u00e7\u0131karma karar\u0131 ald\u0131. Bing\u00f6l tarihinde bu bir ilktir. \u015eu an Do\u011fu Anadolu\u2019da bir spor dal\u0131nda en \u00fcst ligde m\u00fccadele eden ba\u015fka tak\u0131m yok...\u201d\n\n7\u2019den 70\u2019e ilgi y\u00fcksek\n\nSolhan halk\u0131n\u0131n 7\u2019den 70\u2019e voleybola b\u00fcy\u00fck ilgi g\u00f6sterdi\u011fini kaydeden ba\u015fkan, \u201c600 ki\u015filik trib\u00fcnlerde inan\u0131n 3-4 bin ki\u015finin ma\u00e7 izledi\u011fi oluyor. T\u00fcrkiye\u2019de voleybol izleyicisi en \u00e7ok bizde. \u0130nsanlar voleybolu seviyor. Belediye tak\u0131m\u0131 de\u011filiz, halk tak\u0131m\u0131y\u0131z. Rakiplerimiz ya belediye tak\u0131m\u0131 ya da kurumsal firmalar. Biz i\u015fadam\u0131, esnaf arkada\u015flar\u0131m\u0131z\u0131n deste\u011fi, \u00f6\u011frencilerin har\u00e7l\u0131klar\u0131yla d\u00f6nen bir kul\u00fcb\u00fcz\u201d dedi.\n\nFederasyondan heyet gelecek\n\nBa\u015fkan Nurullah \u0130slamo\u011flu, Voleybol Federasyonu\u2019nun bir heyet g\u00f6ndererek Solhan Spor Salonu\u2019nda incelemeler yapaca\u011f\u0131n\u0131 s\u00f6yledi, \u201c\u0130ncelemeler olacak. Salon uygun g\u00f6r\u00fcl\u00fcrse burada oynayaca\u011f\u0131z. A\u00e7\u0131kcas\u0131 bizim de arzumuz bu. Ancak olmazsa Bing\u00f6l\u2019deki Kar\u015f\u0131yaka Spor Salonu\u2019nda rakiplerimizi misafir edece\u011fiz\u201d dedi.\n\n\n\n\n\nEllerinden tutuyoruz\n\nB\u00f6lgelerindeki \u00f6\u011frencilerin daha iyi yeti\u015fmesi i\u00e7in bu yola \u00e7\u0131kt\u0131klar\u0131n\u0131n alt\u0131n\u0131 \u00e7izen Nurullah \u0130slamo\u011flu \u015f\u00f6yle devam etti; \u201c\u0130mkanlar\u0131m\u0131z \u00f6l\u00e7\u00fcs\u00fcnde onlar\u0131n elinden tutmaya \u00e7al\u0131\u015f\u0131yoruz. Bunun i\u00e7in bir altyap\u0131 kurduk. Ancak 130-140 \u00f6\u011frenciyi bir salonda \u00e7al\u0131\u015ft\u0131rmak zor. Yetersiz kal\u0131yor. Federasyondan da bu noktada destek bekliyoruz. Salon s\u0131k\u0131nt\u0131m\u0131z var. Kiralad\u0131\u011f\u0131m\u0131z tesiste oyuncular\u0131n kalmas\u0131n\u0131 sa\u011fl\u0131yoruz.\n\n\u00d6rnek al\u0131yorlar\n\nFenerbah\u00e7e, Galatasaray, Be\u015fikta\u015f\u2019ta daha \u00f6nce oynam\u0131\u015f veya altyap\u0131s\u0131ndan yeti\u015fmi\u015f oyunculara sahibiz. Bunun da bize en b\u00fcy\u00fck avantaj\u0131 buradaki \u00e7ocuklar\u0131n olumlu y\u00f6nde etkilenmeleri. Onlar\u0131n hareketlerini yapmaya \u00e7al\u0131\u015f\u0131yorlar veya onlar gibi vurmaya gayret g\u00f6steriyorlar. Onlar\u0131 \u00f6rnek al\u0131yorlar. Bizim \u00f6nceli\u011fimiz spor ahlakt\u0131r. Sporun ahlakl\u0131 y\u00f6nlerini a\u015f\u0131lad\u0131\u011f\u0131m\u0131z zaman o \u00e7ocuk o mant\u0131kla b\u00fcy\u00fcr.\u201d\n\n\u0130talya Kupas\u0131 Finali: Juventus vs Milan Ma\u00e7 \u00d6zeti",
    "keywords": [
        "ligine",
        "tl",
        "bu",
        "spor",
        "voleybol",
        "tak\u0131m\u0131",
        "efeler",
        "y\u00fckseldiler",
        "nurullah",
        "i\u00e7in",
        "aidat",
        "ile",
        "bir",
        "i\u0307slamo\u011flu",
        "solhan",
        "en"
    ],
    "meta_keywords": [
        ""
    ],
    "publish_date": null,
    "summary": "NEVZAT D\u0130NDAR - \u00d6ZEL HABERHayaldi, ger\u00e7ek oldu\u0130l Bing\u00f6l... \u0130l\u00e7e Solhan... Tak\u0131m\u0131n ad\u0131 ise Solhan Spor...\nVe Solhan Spor, T\u00fcrkiye Voleybol Federasyonu hem kad\u0131nlarda, hem erkeklerde t\u00fcm ligleri mevcut haliyle tescilleyince gelecek sezon Efeler Ligi\u2019nde oynama hakk\u0131 kazand\u0131... Bu onlar i\u00e7in ula\u015f\u0131lamayacak bir hayaldi... 600 ki\u015filik salonlar\u0131na binlerce seyirci s\u0131\u011fd\u0131ran, il\u00e7e tak\u0131m\u0131 olmas\u0131na ra\u011fmen en fazla voleybol taraftar\u0131na sahip Solhan Spor \u00f6n\u00fcm\u00fczdeki sezon Fenerbah\u00e7e, Galatasaray, Halkbank gibi devleri k\u00fc\u00e7\u00fcc\u00fck yuvas\u0131nda a\u011f\u0131rlayacak... Ba\u015fkan\u0131 Nurullah \u0130slamo\u011flu, Milliyet\u2019e ya\u015fanan ilgin\u00e7 s\u00fcreci anlatt\u0131...Tarihte bir ilktirS\u00f6zlerine, \u201cBiz 2013 y\u0131l\u0131nda bu kul\u00fcb\u00fc 1 TL aidatla kurduk\u201d diyerek ba\u015flayan ba\u015fkan \u015f\u00f6yle devam etti; \u201cBunu yapmam\u0131z\u0131n nedeni buradaki gen\u00e7li\u011fe sahip \u00e7\u0131kmakt\u0131.\nGen\u00e7li\u011fin aktiviteler konusunda eksi\u011fi vard\u0131.\nBu nedenden dolay\u0131 bu kul\u00fcp do\u011fdu.\nD\u00f6rt senedir Efeler Ligi\u2019nin kap\u0131s\u0131ndan d\u00f6n\u00fcyorduk.\nBu sene yar\u0131 finallerde 3\u2019te 3 yapt\u0131k.\nPandemiden dolay\u0131 finaller oynanmad\u0131.\nGrup birincisi bizdik.\nBu nedenle federasyon bizi bir \u00fcst lige \u00e7\u0131karma karar\u0131 ald\u0131.\nBing\u00f6l tarihinde bu bir ilktir.\n\u015eu an Do\u011fu Anadolu\u2019da bir spor dal\u0131nda en \u00fcst ligde m\u00fccadele eden ba\u015fka tak\u0131m yok...\u201d7\u2019den 70\u2019e ilgi y\u00fcksekSolhan halk\u0131n\u0131n 7\u2019den 70\u2019e voleybola b\u00fcy\u00fck ilgi g\u00f6sterdi\u011fini kaydeden ba\u015fkan, \u201c600 ki\u015filik trib\u00fcnlerde inan\u0131n 3-4 bin ki\u015finin ma\u00e7 izledi\u011fi oluyor.\nT\u00fcrkiye\u2019de voleybol izleyicisi en \u00e7ok bizde.\n\u0130nsanlar voleybolu seviyor.\nBelediye tak\u0131m\u0131 de\u011filiz, halk tak\u0131m\u0131y\u0131z.\nRakiplerimiz ya belediye tak\u0131m\u0131 ya da kurumsal firmalar.\nBiz i\u015fadam\u0131, esnaf arkada\u015flar\u0131m\u0131z\u0131n deste\u011fi, \u00f6\u011frencilerin har\u00e7l\u0131klar\u0131yla d\u00f6nen bir kul\u00fcb\u00fcz\u201d dedi.\nFederasyondan heyet gelecekBa\u015fkan Nurullah \u0130slamo\u011flu, Voleybol Federasyonu\u2019nun bir heyet g\u00f6ndererek Solhan Spor Salonu\u2019nda incelemeler yapaca\u011f\u0131n\u0131 s\u00f6yledi, \u201c\u0130ncelemeler olacak.\nSalon uygun g\u00f6r\u00fcl\u00fcrse burada oynayaca\u011f\u0131z.\nA\u00e7\u0131kcas\u0131 bizim de arzumuz bu.\nAncak olmazsa Bing\u00f6l\u2019deki Kar\u015f\u0131yaka Spor Salonu\u2019nda rakiplerimizi misafir edece\u011fiz\u201d dedi.\nEllerinden tutuyoruzB\u00f6lgelerindeki \u00f6\u011frencilerin daha iyi yeti\u015fmesi i\u00e7in bu yola \u00e7\u0131kt\u0131klar\u0131n\u0131n alt\u0131n\u0131 \u00e7izen Nurullah \u0130slamo\u011flu \u015f\u00f6yle devam etti; \u201c\u0130mkanlar\u0131m\u0131z \u00f6l\u00e7\u00fcs\u00fcnde onlar\u0131n elinden tutmaya \u00e7al\u0131\u015f\u0131yoruz.\nBunun i\u00e7in bir altyap\u0131 kurduk.\nAncak 130-140 \u00f6\u011frenciyi bir salonda \u00e7al\u0131\u015ft\u0131rmak zor.\nYetersiz kal\u0131yor.\nFederasyondan da bu noktada destek bekliyoruz.\nSalon s\u0131k\u0131nt\u0131m\u0131z var.\nKiralad\u0131\u011f\u0131m\u0131z tesiste oyuncular\u0131n kalmas\u0131n\u0131 sa\u011fl\u0131yoruz.\n\u00d6rnek al\u0131yorlarFenerbah\u00e7e, Galatasaray, Be\u015fikta\u015f\u2019ta daha \u00f6nce oynam\u0131\u015f veya altyap\u0131s\u0131ndan yeti\u015fmi\u015f oyunculara sahibiz.\nBunun da bize en b\u00fcy\u00fck avantaj\u0131 buradaki \u00e7ocuklar\u0131n olumlu y\u00f6nde etkilenmeleri.\nOnlar\u0131n hareketlerini yapmaya \u00e7al\u0131\u015f\u0131yorlar veya onlar gibi vurmaya gayret g\u00f6steriyorlar.\nOnlar\u0131 \u00f6rnek al\u0131yorlar.\nBizim \u00f6nceli\u011fimiz spor ahlakt\u0131r.\nSporun ahlakl\u0131 y\u00f6nlerini a\u015f\u0131lad\u0131\u011f\u0131m\u0131z zaman o \u00e7ocuk o mant\u0131kla b\u00fcy\u00fcr.\u201d\u0130talya Kupas\u0131 Finali: Juventus vs Milan Ma\u00e7 \u00d6zeti",
    "article_html": "",
    "meta_description": "Bing\u00f6l\u2019\u00fcn voleyboldaki temsilcisi Solhan Spor gelecek sezon Efeler Ligi\u2019nin en ilgin\u00e7 tak\u0131m\u0131 olmaya \u015fimdiden aday... 600 ki\u015filik salonuna binlerce taraftar s\u0131\u011fd\u0131ran Do\u011fu Anadolu\u2019nun bu m\u00fctevaz\u0131 tak\u0131m\u0131 2013 y\u0131l\u0131nda il\u00e7e halk\u0131ndan toplanan 1 TL\u2019lik aidatla kurulmu\u015f, yedi y\u0131lda alk\u0131\u015flanacak bir \u00f6yk\u00fcye imza koymu\u015f...",
    "meta_lang": "tr"
}