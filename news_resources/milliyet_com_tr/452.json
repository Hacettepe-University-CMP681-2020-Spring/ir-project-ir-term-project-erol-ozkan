{
    "article_id": "6f6774ddd7615fe61db13e6e66921753.1590266149.3017416",
    "title": "Sosyal mesafeli, deniz manzaral\u0131 kahve keyfi",
    "authors": [
        "Tun\u00e7 M. Berkman",
        "Reha Arar",
        "G\u00fcneri C\u0131vao\u011flu",
        "Serkan \u00dcnsal"
    ],
    "canonical_link": "https://www.milliyet.com.tr/yazarlar/fedai-unal/sosyal-mesafeli-deniz-manzarali-kahve-keyfi-6217332",
    "url": "http://milliyet.com.tr/yazarlar/fedai-unal/sosyal-mesafeli-deniz-manzarali-kahve-keyfi-6217332",
    "top_img": "https://i2.milimaj.com/i/milliyet/75/600x600/5c5c174fcb145171243deea1",
    "meta_img": "https://i2.milimaj.com/i/milliyet/75/600x600/5c5c174fcb145171243deea1",
    "movies": [],
    "text": "Bu aralar bi yaz\u0131ya ba\u015flamak benim i\u00e7in ger\u00e7ekten zor hale geldi. \u00c7\u00fcnk\u00fc gezip, g\u00f6r\u00fcp, deneyimleyip yaz\u0131yorum. Eh eskisi gibi g\u00f6zemedi\u011fime g\u00f6re, haliyle i\u015fler zorla\u015f\u0131yor. \u015eimdi bu sat\u0131rlar\u0131 yazarken akl\u0131ma geldi. Yahu arkada\u015f, bu s\u0131k\u0131nt\u0131y\u0131 \u00e7eken bi ben de\u011filim ki, koskoca Ertu\u011frul \u00d6zk\u00f6k bile Instagram\u2019dan g\u00f6zetleyip g\u00f6rd\u00fcklerini yazmaya ba\u015flad\u0131. Ben bu kadarc\u0131k daralm\u0131\u015f\u0131m \u00e7ok mu? Neyse ben geleyim sadede.\n\n\u0130sraf etmiyoruz\n\nHaftalard\u0131r bi iki yer hari\u00e7 burnumuzu \u00e7\u0131karm\u0131yoruz d\u0131\u015far\u0131ya. Bu pandemi bug\u00fcn azald\u0131ysa, bizim de katk\u0131m\u0131z var yani. Kurallara neredeyse harfiyen uyma gayretindeyiz. Kesinlikle sosyal mesafeye dikkat ediyoruz, maskesiz asla soka\u011fa \u00e7\u0131km\u0131yoruz, s\u0131k s\u0131k ellerimizi dezenfektan ile temizliyoruz, evimize geldi\u011fimizde ille ellerimizi sabunlu suyla y\u0131k\u0131yoruz. Y\u0131k\u0131yoruz ama asla su israf etmiyoruz! \u00d6zellikle sabunlamadan \u00f6nce ellerimizi \u0131slat\u0131rken, lavabo yan\u0131nda bulunan, eski bir pompal\u0131 sabun kab\u0131nda bulunan suyu kullan\u0131yoruz.\n\nBunlar \u00e7ok \u00f6zenle yapt\u0131klar\u0131m\u0131z. Bi de asla \u00f6zen g\u00f6sterip yapamad\u0131\u011f\u0131m\u0131z bir \u015fey var ki, i\u015fte o hepimizi mahvediyor. Yemek yapmak! Geldi kula\u011f\u0131ma. Siz de de ayn\u0131 s\u0131k\u0131nt\u0131 var di mi? S\u00fcrekli evin i\u00e7erisinde bir yemek tela\u015f\u0131, \u00f6\u011flen ne yesek, ak\u015fam ne yesek diye d\u00fc\u015f\u00fcn\u00fcp duruyoruz. Bu gidi\u015fle kap\u0131lardan s\u0131\u011fmayaca\u011f\u0131z vallahi. Durun durun! \u015e\u00f6yle kilo ald\u0131k, b\u00f6yle kilo ald\u0131k demeyece\u011fim size. O diyetisyenlerin i\u015fi. Benim bu olaya bak\u0131\u015f a\u00e7\u0131m biraz daha farkl\u0131. Bu salg\u0131n g\u00fcnleri ge\u00e7ti\u011finde inan\u0131n kimse, kimsenin ald\u0131\u011f\u0131 kiloyu fark edemeyecek. \u00c7\u00fcnk\u00fc, hepimiz ayn\u0131 oranda kilo ald\u0131\u011f\u0131m\u0131zdan g\u00f6rsel bi de\u011fi\u015fiklik olmayacak. O y\u00fczden rejim vesaire yapmaya gerek yok. \u015eaka \u015faka, aman fazla yemeyelim dostlar, olaca\u011f\u0131m\u0131z kadar olduk zaten, bi de fazlas\u0131yla u\u011fra\u015fmayal\u0131m di mi?\n\nBizi bekliyor\n\nD\u00fcn 18 ya\u015fa kadar olan \u00e7ocuklar\u0131n d\u0131\u015far\u0131 \u00e7\u0131kma g\u00fcn\u00fcyd\u00fc. Bir haftad\u0131r arkada\u015flarla ne yapsak, nereye gitsek, \u00f6zledik birbirimizi, bi a\u011fa\u00e7 g\u00f6lgesinde iki sat\u0131r g\u00f6r\u00fc\u015fsek diye planlar yap\u0131p durduk. Nihayet saat 11.30 gibi Fo\u00e7a\u2019ya do\u011fru \u00e7\u0131kt\u0131k yola. Fazla vaktimiz de olmad\u0131\u011f\u0131ndan ilk g\u00f6rd\u00fc\u011f\u00fcm\u00fcz yerde, elbette sosyal mesafe kurallar\u0131 \u00e7er\u00e7evesinde durup, evlerimizde haz\u0131rlad\u0131\u011f\u0131m\u0131z so\u011fuk sandvi\u00e7lerimizi yiyip geri d\u00f6nece\u011fiz.\n\nFo\u00e7a \u0130ngiliz Burnu ve bir iki yerde mola vermeyi denedik. Ancak polis, halihaz\u0131rda izin vermedi\u011finden \u015fans\u0131m\u0131z\u0131 ba\u015fka yerde denemeye karar verdik. Yeni Fo\u00e7a-Eski Fo\u00e7a aras\u0131nda neredeyse 45 derece a\u00e7\u0131yla a\u015fa\u011f\u0131ya inilen bir koy bulduk. \u00d6zlemle salland\u0131k a\u015fa\u011f\u0131ya. Deniz oldu\u011fu yerde bizi bekliyor. \u0130nan\u0131n! Tertemiz, burcu burcu iyot kokuyor. Bizden ba\u015fka 3-4 ki\u015fi daha var koyda. Mesafeleri ayarlay\u0131p yan\u0131m\u0131zda getirdi\u011fimiz kahvelerimizi koyuyoruz bardaklar\u0131m\u0131za. Mayolar\u0131m\u0131z\u0131 yan\u0131m\u0131zda getirmedi\u011fimize hay\u0131flanarak, ayaklar\u0131m\u0131z\u0131 dald\u0131r\u0131yoruz bu mis gibi suya. \u0130nan\u0131n, ayaklar\u0131m\u0131z deniz suyuna de\u011fdi\u011finde neredeyse ci\u011ferlerimiz serinliyor. Dalga sesleri aras\u0131nda uzunca zamand\u0131r \u00f6zledi\u011fimiz sohbetlerimizi yap\u0131yoruz. Hatta bi iki dedikodu bile s\u0131k\u0131\u015ft\u0131r\u0131yoruz araya.\n\n\u0130nerken hi\u00e7 zorlanmad\u0131\u011f\u0131m\u0131z dik yama\u00e7tan yukar\u0131 \u00e7\u0131karken kilolar ve s\u0131cak yap\u0131yor yapaca\u011f\u0131n\u0131. Diller yar\u0131m metre d\u0131\u015farda, kalbimiz mutluluktan m\u0131, yoksa yoku\u015ftan m\u0131 k\u00fct k\u00fct atarken, kendimizi arabalar\u0131n klima serinli\u011fine b\u0131rak\u0131yoruz. Akl\u0131m\u0131z Fo\u00e7a\u2019da kalarak, yol boyunca flamingo s\u00fcr\u00fclerini izleye izleye var\u0131yoruz \u2018en g\u00fcvenli\u2019 yerimize, evimize...\n\nVe umutla, sab\u0131rla bu g\u00fcnlerin bitmesini, her g\u00fcn\u00fcm\u00fcz\u00fcn bayram havas\u0131na d\u00f6nece\u011fi g\u00fcnleri beklemeye devam ediyoruz.\n\nBu vesileyle, bir arada olamayaca\u011f\u0131m\u0131z, ama g\u00f6n\u00fcl birlikteli\u011fimizin daim oldu\u011fu Ramazan Bayram\u0131n\u0131z\u0131 kutluyorum...\n\nKapya biberli levrek sarma\n\nBu zor g\u00fcnlerde ba\u011f\u0131\u015f\u0131kl\u0131k sistemimiz g\u00fc\u00e7l\u00fc olmak zorunda. Bunun yolu da sa\u011fl\u0131kl\u0131, bol vitaminli beslenmek. Peki, bize hem bol vitamini hem de sa\u011fl\u0131kl\u0131 beslenmeyi sunan bir yiyecek var m\u0131? Kesinlikle var: Bal\u0131k.\n\n\u0130\u015fte size kendi icad\u0131m, i\u00e7inde so\u011fan da, biber de bulunan bir levrek tarifi: Kapya biberli levrek sarma...\n\nMalzemeler:\n\n- 3-4 par\u00e7a fileto levrek (filetosu \u00e7\u0131kar\u0131labilen t\u00fcm bal\u0131klar kullan\u0131labilir)\n\n- Bir b\u00fcy\u00fck boy kapya biber\n\n- Bir adet so\u011fan\n\n- Bir paket krema\n\n- Tuz, karabiber\n\nKapya biberinizi k\u00f6zleyin. Kabuklar\u0131n\u0131 soyup biberi orta kal\u0131nl\u0131kta \u015feritler halinde kesin. Fileto levrek bal\u0131\u011f\u0131n\u0131z\u0131n derisini, keskin bir bucak yard\u0131m\u0131yla soyun. Bal\u0131\u011f\u0131n\u0131z\u0131 dikey olarak ikiye ay\u0131r\u0131n. Uzunlamas\u0131na kesti\u011finiz kapya biberi, yine uzunlamas\u0131na ikiye ay\u0131rd\u0131\u011f\u0131n\u0131z levrek bal\u0131\u011f\u0131n\u0131z\u0131n \u00fczerine koyup yuvarlay\u0131n. Elde etti\u011finiz bu yumruyu bir k\u00fcrdanla tutturun, a\u00e7\u0131lmas\u0131n. T\u00fcm bal\u0131klar\u0131 bu \u015fekilde sar\u0131n. So\u011fan\u0131n\u0131z\u0131 diledi\u011finiz b\u00fcy\u00fckl\u00fckte do\u011fray\u0131n ve iki ka\u015f\u0131k zeytinya\u011f\u0131nda karamelize edin. Kreman\u0131z\u0131n yar\u0131s\u0131n\u0131 so\u011fan\u0131n \u00fczerine d\u00f6k\u00fcn, bal\u0131klar\u0131 tavaya al\u0131n, kalan kreman\u0131z\u0131 da bal\u0131klar\u0131n \u00fczerine gezdirin. Bal\u0131klar\u0131n \u00fczerine biraz tuz ve karabiber ekleyin. Tencerenizin kapa\u011f\u0131n\u0131 kapat\u0131n, k\u0131s\u0131k ate\u015fte 15 dakika pi\u015firin. Ara s\u0131ra kapa\u011f\u0131 a\u00e7\u0131p bir ka\u015f\u0131kla bal\u0131klar\u0131n \u00fczerine tavadaki kremadan gezdirin. Afiyet olsun.\n\nMucizesi, Omega-3\n\nEn zengin Omega-3 kayna\u011f\u0131 bal\u0131klard\u0131r.\n\nOmega-3 ya\u011f asitleri; v\u00fccutta sentezlenemeyen, d\u0131\u015far\u0131dan al\u0131nmas\u0131 gereken, uzun zincirli ya\u011f asitleridir. \u0130nsan beyninin y\u00fczde 60\u2019\u0131n\u0131n ya\u011f oldu\u011funu ve bunun da \u00fc\u00e7te birinin Omega-3 ya\u011f asitlerinden olu\u015ftu\u011funu hesaba katarsak, \u00f6nemini daha iyi anlam\u0131\u015f oluruz.\n\nBal\u0131k, ba\u011f\u0131\u015f\u0131kl\u0131k ve sinir sistemi \u00fczerindeki olumlu etkileri nedeniyle, bu g\u00fcnlerde en \u00e7ok yararlanmam\u0131z gereken besinlerin ba\u015f\u0131nda gelmektedir.\n\nHaydi gelin, v\u00fccudumuza ne gibi faydalar\u0131 var k\u0131saca bakal\u0131m...\n\n1. Ba\u011f\u0131\u015f\u0131kl\u0131k sistemi rahats\u0131zl\u0131klar\u0131na kar\u015f\u0131 etkili.\n\n2. G\u00f6z sa\u011fl\u0131\u011f\u0131 i\u00e7in faydal\u0131.\n\n3. Hamile-likte ve bebeklerde beyin geli\u015fimine pozitif etkisi var.\n\n4. Kalp hastal\u0131klar\u0131 riskini azalt\u0131yor.\n\n5. \u00c7ocuklarda hiperaktivite semptomlar\u0131n\u0131 azalt\u0131yor.\n\n6. Metabolik sendrom (bel \u00e7evresi kal\u0131nl\u0131\u011f\u0131, y\u00fcksek tansiyon, kan ya\u011flar\u0131ndaki bozukluk, kan \u015fekeri y\u00fcksekli\u011fi) etkilerini azalt\u0131yor.\n\n7. \u0130ltihaplara kar\u015f\u0131 etkili.\n\n8. Depresyon ve anksiyeteye kar\u015f\u0131 etkili.\n\n9. Ruhsal bozukluklarda etkili.\n\n10. Alzheimer ve ya\u015f kaynakl\u0131 bunamalarda geciktirici etkiye sahip.\n\n11. Kansere kar\u015f\u0131 etkili oldu\u011fu biliniyor.\n\n12. \u00c7ocuklarda ast\u0131m riskini d\u00fc\u015f\u00fcr\u00fcyor.\n\n13. Karaci\u011ferdeki ya\u011f oran\u0131n\u0131 d\u00fc\u015f\u00fcr\u00fcc\u00fc etkisi var.\n\n14. Kemik ve eklem sa\u011fl\u0131\u011f\u0131 a\u00e7\u0131s\u0131ndan faydal\u0131.\n\n15. \u00c2det d\u00f6nemi a\u011fr\u0131lar\u0131n\u0131 hafifletici etkisi var.\n\n16. D\u00fczenli uyku kalitesini dengeliyor.\n\n17. Deri sa\u011fl\u0131\u011f\u0131 i\u00e7in faydal\u0131.\n\nHaftada 3 g\u00fcn bal\u0131k yemeyi ihmal etmeyin, sa\u011fl\u0131kl\u0131 bir ya\u015fam\u0131n keyfini s\u00fcr\u00fcn.",
    "keywords": [
        "kahve",
        "manzaral\u0131",
        "bu",
        "bi",
        "var",
        "deniz",
        "yerde",
        "mesafeli",
        "levrek",
        "ya\u011f",
        "ve",
        "bir",
        "iki",
        "\u00fczerine",
        "keyfi",
        "sosyal"
    ],
    "meta_keywords": [
        ""
    ],
    "publish_date": null,
    "summary": "Bu aralar bi yaz\u0131ya ba\u015flamak benim i\u00e7in ger\u00e7ekten zor hale geldi.\n\u015eimdi bu sat\u0131rlar\u0131 yazarken akl\u0131ma geldi.\nYahu arkada\u015f, bu s\u0131k\u0131nt\u0131y\u0131 \u00e7eken bi ben de\u011filim ki, koskoca Ertu\u011frul \u00d6zk\u00f6k bile Instagram\u2019dan g\u00f6zetleyip g\u00f6rd\u00fcklerini yazmaya ba\u015flad\u0131.\nBen bu kadarc\u0131k daralm\u0131\u015f\u0131m \u00e7ok mu?\n\u0130sraf etmiyoruzHaftalard\u0131r bi iki yer hari\u00e7 burnumuzu \u00e7\u0131karm\u0131yoruz d\u0131\u015far\u0131ya.\nBu pandemi bug\u00fcn azald\u0131ysa, bizim de katk\u0131m\u0131z var yani.\nKesinlikle sosyal mesafeye dikkat ediyoruz, maskesiz asla soka\u011fa \u00e7\u0131km\u0131yoruz, s\u0131k s\u0131k ellerimizi dezenfektan ile temizliyoruz, evimize geldi\u011fimizde ille ellerimizi sabunlu suyla y\u0131k\u0131yoruz.\n\u00d6zellikle sabunlamadan \u00f6nce ellerimizi \u0131slat\u0131rken, lavabo yan\u0131nda bulunan, eski bir pompal\u0131 sabun kab\u0131nda bulunan suyu kullan\u0131yoruz.\nBi de asla \u00f6zen g\u00f6sterip yapamad\u0131\u011f\u0131m\u0131z bir \u015fey var ki, i\u015fte o hepimizi mahvediyor.\nSiz de de ayn\u0131 s\u0131k\u0131nt\u0131 var di mi?\nS\u00fcrekli evin i\u00e7erisinde bir yemek tela\u015f\u0131, \u00f6\u011flen ne yesek, ak\u015fam ne yesek diye d\u00fc\u015f\u00fcn\u00fcp duruyoruz.\nBu gidi\u015fle kap\u0131lardan s\u0131\u011fmayaca\u011f\u0131z vallahi.\nBenim bu olaya bak\u0131\u015f a\u00e7\u0131m biraz daha farkl\u0131.\nBu salg\u0131n g\u00fcnleri ge\u00e7ti\u011finde inan\u0131n kimse, kimsenin ald\u0131\u011f\u0131 kiloyu fark edemeyecek.\n\u00c7\u00fcnk\u00fc, hepimiz ayn\u0131 oranda kilo ald\u0131\u011f\u0131m\u0131zdan g\u00f6rsel bi de\u011fi\u015fiklik olmayacak.\n\u015eaka \u015faka, aman fazla yemeyelim dostlar, olaca\u011f\u0131m\u0131z kadar olduk zaten, bi de fazlas\u0131yla u\u011fra\u015fmayal\u0131m di mi?\nBir haftad\u0131r arkada\u015flarla ne yapsak, nereye gitsek, \u00f6zledik birbirimizi, bi a\u011fa\u00e7 g\u00f6lgesinde iki sat\u0131r g\u00f6r\u00fc\u015fsek diye planlar yap\u0131p durduk.\nFazla vaktimiz de olmad\u0131\u011f\u0131ndan ilk g\u00f6rd\u00fc\u011f\u00fcm\u00fcz yerde, elbette sosyal mesafe kurallar\u0131 \u00e7er\u00e7evesinde durup, evlerimizde haz\u0131rlad\u0131\u011f\u0131m\u0131z so\u011fuk sandvi\u00e7lerimizi yiyip geri d\u00f6nece\u011fiz.\nFo\u00e7a \u0130ngiliz Burnu ve bir iki yerde mola vermeyi denedik.\nAncak polis, halihaz\u0131rda izin vermedi\u011finden \u015fans\u0131m\u0131z\u0131 ba\u015fka yerde denemeye karar verdik.\nYeni Fo\u00e7a-Eski Fo\u00e7a aras\u0131nda neredeyse 45 derece a\u00e7\u0131yla a\u015fa\u011f\u0131ya inilen bir koy bulduk.\nDeniz oldu\u011fu yerde bizi bekliyor.\nMayolar\u0131m\u0131z\u0131 yan\u0131m\u0131zda getirmedi\u011fimize hay\u0131flanarak, ayaklar\u0131m\u0131z\u0131 dald\u0131r\u0131yoruz bu mis gibi suya.\n\u0130nan\u0131n, ayaklar\u0131m\u0131z deniz suyuna de\u011fdi\u011finde neredeyse ci\u011ferlerimiz serinliyor.\nHatta bi iki dedikodu bile s\u0131k\u0131\u015ft\u0131r\u0131yoruz araya.\n\u0130nerken hi\u00e7 zorlanmad\u0131\u011f\u0131m\u0131z dik yama\u00e7tan yukar\u0131 \u00e7\u0131karken kilolar ve s\u0131cak yap\u0131yor yapaca\u011f\u0131n\u0131.\nDiller yar\u0131m metre d\u0131\u015farda, kalbimiz mutluluktan m\u0131, yoksa yoku\u015ftan m\u0131 k\u00fct k\u00fct atarken, kendimizi arabalar\u0131n klima serinli\u011fine b\u0131rak\u0131yoruz.\nAkl\u0131m\u0131z Fo\u00e7a\u2019da kalarak, yol boyunca flamingo s\u00fcr\u00fclerini izleye izleye var\u0131yoruz \u2018en g\u00fcvenli\u2019 yerimize, evimize...\nVe umutla, sab\u0131rla bu g\u00fcnlerin bitmesini, her g\u00fcn\u00fcm\u00fcz\u00fcn bayram havas\u0131na d\u00f6nece\u011fi g\u00fcnleri beklemeye devam ediyoruz.\nBu vesileyle, bir arada olamayaca\u011f\u0131m\u0131z, ama g\u00f6n\u00fcl birlikteli\u011fimizin daim oldu\u011fu Ramazan Bayram\u0131n\u0131z\u0131 kutluyorum...Kapya biberli levrek sarmaBu zor g\u00fcnlerde ba\u011f\u0131\u015f\u0131kl\u0131k sistemimiz g\u00fc\u00e7l\u00fc olmak zorunda.\nPeki, bize hem bol vitamini hem de sa\u011fl\u0131kl\u0131 beslenmeyi sunan bir yiyecek var m\u0131?\n\u0130\u015fte size kendi icad\u0131m, i\u00e7inde so\u011fan da, biber de bulunan bir levrek tarifi: Kapya biberli levrek sarma...Malzemeler:- 3-4 par\u00e7a fileto levrek (filetosu \u00e7\u0131kar\u0131labilen t\u00fcm bal\u0131klar kullan\u0131labilir)- Bir b\u00fcy\u00fck boy kapya biber- Bir adet so\u011fan- Bir paket krema- Tuz, karabiberKapya biberinizi k\u00f6zleyin.\nFileto levrek bal\u0131\u011f\u0131n\u0131z\u0131n derisini, keskin bir bucak yard\u0131m\u0131yla soyun.\nUzunlamas\u0131na kesti\u011finiz kapya biberi, yine uzunlamas\u0131na ikiye ay\u0131rd\u0131\u011f\u0131n\u0131z levrek bal\u0131\u011f\u0131n\u0131z\u0131n \u00fczerine koyup yuvarlay\u0131n.\nElde etti\u011finiz bu yumruyu bir k\u00fcrdanla tutturun, a\u00e7\u0131lmas\u0131n.\nSo\u011fan\u0131n\u0131z\u0131 diledi\u011finiz b\u00fcy\u00fckl\u00fckte do\u011fray\u0131n ve iki ka\u015f\u0131k zeytinya\u011f\u0131nda karamelize edin.\nKreman\u0131z\u0131n yar\u0131s\u0131n\u0131 so\u011fan\u0131n \u00fczerine d\u00f6k\u00fcn, bal\u0131klar\u0131 tavaya al\u0131n, kalan kreman\u0131z\u0131 da bal\u0131klar\u0131n \u00fczerine gezdirin.\nBal\u0131klar\u0131n \u00fczerine biraz tuz ve karabiber ekleyin.\nAra s\u0131ra kapa\u011f\u0131 a\u00e7\u0131p bir ka\u015f\u0131kla bal\u0131klar\u0131n \u00fczerine tavadaki kremadan gezdirin.\nOmega-3 ya\u011f asitleri; v\u00fccutta sentezlenemeyen, d\u0131\u015far\u0131dan al\u0131nmas\u0131 gereken, uzun zincirli ya\u011f asitleridir.\n\u0130nsan beyninin y\u00fczde 60\u2019\u0131n\u0131n ya\u011f oldu\u011funu ve bunun da \u00fc\u00e7te birinin Omega-3 ya\u011f asitlerinden olu\u015ftu\u011funu hesaba katarsak, \u00f6nemini daha iyi anlam\u0131\u015f oluruz.\nBal\u0131k, ba\u011f\u0131\u015f\u0131kl\u0131k ve sinir sistemi \u00fczerindeki olumlu etkileri nedeniyle, bu g\u00fcnlerde en \u00e7ok yararlanmam\u0131z gereken besinlerin ba\u015f\u0131nda gelmektedir.\nHaydi gelin, v\u00fccudumuza ne gibi faydalar\u0131 var k\u0131saca bakal\u0131m...1.\nHamile-likte ve bebeklerde beyin geli\u015fimine pozitif etkisi var.\nMetabolik sendrom (bel \u00e7evresi kal\u0131nl\u0131\u011f\u0131, y\u00fcksek tansiyon, kan ya\u011flar\u0131ndaki bozukluk, kan \u015fekeri y\u00fcksekli\u011fi) etkilerini azalt\u0131yor.\nAlzheimer ve ya\u015f kaynakl\u0131 bunamalarda geciktirici etkiye sahip.\nKaraci\u011ferdeki ya\u011f oran\u0131n\u0131 d\u00fc\u015f\u00fcr\u00fcc\u00fc etkisi var.\nKemik ve eklem sa\u011fl\u0131\u011f\u0131 a\u00e7\u0131s\u0131ndan faydal\u0131.\n\u00c2det d\u00f6nemi a\u011fr\u0131lar\u0131n\u0131 hafifletici etkisi var.\nHaftada 3 g\u00fcn bal\u0131k yemeyi ihmal etmeyin, sa\u011fl\u0131kl\u0131 bir ya\u015fam\u0131n keyfini s\u00fcr\u00fcn.",
    "article_html": "",
    "meta_description": ".",
    "meta_lang": "tr"
}