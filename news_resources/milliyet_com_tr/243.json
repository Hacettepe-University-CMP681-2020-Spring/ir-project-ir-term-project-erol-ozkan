{
    "article_id": "03642f7e9fdba1e2f4ce192cc7df092f.1590265898.8998172",
    "title": "K\u0131z\u0131mla Korona G\u00fcnleri: \u00dc\u00e7 g\u00fcn mecburi mola",
    "authors": [
        "C\u00fcneyt Sad\u0131\u00e7",
        "Song\u00fcl Hat\u0131saru",
        "Dr. Jan Klod Kayuka",
        "Didem \u00d6zel T\u00fcmer"
    ],
    "canonical_link": "https://www.milliyet.com.tr/yazarlar/zeynep-isman/kizimla-korona-gunleri-uc-gun-mecburi-mola-6218446",
    "url": "http://milliyet.com.tr/yazarlar/zeynep-isman/kizimla-korona-gunleri-uc-gun-mecburi-mola-6218446",
    "top_img": "https://i2.milimaj.com/i/milliyet/75/600x600/5c5c174fcb145171243deea1",
    "meta_img": "https://i2.milimaj.com/i/milliyet/75/600x600/5c5c174fcb145171243deea1",
    "movies": [],
    "text": "T\u00fcm T\u00fcrkiye\u2019de uygulanacak d\u00f6rt g\u00fcnl\u00fck soka\u011fa \u00e7\u0131kma yasa\u011f\u0131 nedeniyle, gazeteler de \u00fc\u00e7 g\u00fcn mecburi bir ara vermek zorunda kald\u0131. Y\u0131llard\u0131r bayram seyran demeden \u00e7al\u0131\u015fan gazeteciler, korona molas\u0131 vermi\u015f olacak. Ancak bu \u00fc\u00e7 g\u00fcn i\u00e7in dopdolu bir \u201cbayram \u00f6zel gazetesi\u201d haz\u0131rland\u0131. Umar\u0131m bu son yasak olur ve bayram sonras\u0131 hem yaz\u0131lar\u0131m\u0131za hem sevdiklerimize yeniden kavu\u015furuz.\n\n\n\nUzaktan da olsa bayram\u0131 ya\u015fayal\u0131m\n\n\n\nUzun y\u0131llard\u0131r bayramlar\u0131 bir tatil f\u0131rsat\u0131 olarak g\u00f6r\u00fcyorduk. \u00d6zellikle b\u00fcy\u00fck \u015fehirde ya\u015fayan, yo\u011fun \u00e7al\u0131\u015fma temposu ve stresle m\u00fccadele eden aileler, memleket ya da aile b\u00fcy\u00fc\u011f\u00fc ziyaretleri yerine, tatil se\u00e7eneklerini de\u011ferlendiriyordu. \u2018Modern\u2019 hayat, bizi geleneklerimizden h\u0131zla uzakla\u015ft\u0131rm\u0131\u015ft\u0131. Ancak ilk kez bir bayramda yasakl\u0131y\u0131z. \u0130stesek de aile b\u00fcy\u00fckleriyle olamayacak, geni\u015f bayram sofralar\u0131nda bulu\u015famayacak, \u00e7ocuklara \u015feker veremeyecek, birbirimize sar\u0131lamayaca\u011f\u0131z. Belki korona ve beraberinde getirdi\u011fi bu yasak, geleneklerimizin g\u00fczelli\u011fini yeniden hat\u0131rlat\u0131r bizlere. Bir arada olman\u0131n, dayan\u0131\u015fman\u0131n, sohbetle dolu sofralar\u0131n iyile\u015ftiricili\u011fini yeniden fark ederiz. Ancak \u015fimdilik, evde kapal\u0131 da olsak, ileti\u015fim halinde olmay\u0131 unutmayal\u0131m. Eldeki t\u00fcm imk\u00e2nlar\u0131 de\u011ferlendirip, g\u00f6r\u00fcnt\u00fcl\u00fc, sesli bir \u015fekilde sevdiklerimizle bulu\u015fal\u0131m. Teknoloji arac\u0131l\u0131\u011f\u0131yla uzun sohbetler edelim. Vars\u0131n bu bayram b\u00f6yle olsun. Biz bir arada olmay\u0131 ihmal etmeyelim.\n\n\n\nEbeveynlere minik ama \u00f6nemli bir hat\u0131rlatma!\n\n\n\nG\u00fcnlerim yo\u011fun ve yorucu ge\u00e7ti\u011finde, yaln\u0131z kalacak, dinlenecek ya da rahatlayacak zaman\u0131m olmad\u0131\u011f\u0131nda, \u00e7ocu\u011fumun ihtiya\u00e7lar\u0131n\u0131 fark etmem ve cevap vermem de g\u00fc\u00e7 olur. Hayat\u0131mda keyif yapmaya, ger\u00e7ekten e\u011flenmeye, bo\u015f zamana vakit ay\u0131ramad\u0131\u011f\u0131mda, oyun oynamak i\u00e7in beni bekleyen, enerjisi hi\u00e7 bitmeyen, ne\u015fe sa\u00e7an \u00e7ocu\u011fuma tahamm\u00fcl edemeyebilirim. Zorland\u0131\u011f\u0131mda beni dinleyen, s\u0131rt\u0131m\u0131 s\u0131vazlayan, bana empati yapabilen birileri yoksa, \u00e7ocu\u011fumu da dinleyemem, anlayamam. Oksijen maskesi \u00f6nce kendime... Bu aralar bunu hat\u0131rlamay\u0131 unutmayal\u0131m.\n\n\n\nMarketlerde plastik po\u015fetlemeye ba\u015fka \u00e7are bulunsun!\n\n\n\nKoronavir\u00fcs nedeniyle, bir s\u00fcredir marketlerdeki g\u0131dalar po\u015fetleniyor. Peki, herkesin eli de\u011fmesin ve sebze-meyveler temiz kals\u0131n mant\u0131\u011f\u0131 ile yap\u0131lan uygulama nedeniyle ortaya \u00e7\u0131kan plastik y\u0131\u011f\u0131n\u0131 ne olacak? Yerlere at\u0131lan maskeler, eldivenler, tek kullan\u0131ml\u0131k milyonlarca plastik, \u015fu an her zamankinden daha fazla ya\u015fam\u0131 tehdit ediyor. L\u00fctfen tek kullan\u0131ml\u0131k plastiklerden uzak durun! Ve l\u00fctfen yetkililer buna ba\u015fka bir \u00e7\u00f6z\u00fcm bulsun!\n\n\n\nNe yapsak?\n\n\n\nOjeden ebru sanat\u0131\n\n\n\nEvde eskimi\u015f ojeleri kullanarak kupa, maske ya da bez \u00e7anta s\u00fcslemesi yapabilirsiniz. Suyun i\u00e7ine birka\u00e7 damla oje damlat\u0131n. K\u00fcrdan ile hafif\u00e7e dokunarak, do\u011fal \u015fekiller olu\u015fturun. Sonra da s\u00fcslemek istedi\u011finiz \u015feyi i\u00e7ine bat\u0131r\u0131p, h\u0131zl\u0131ca \u00e7\u0131kar\u0131n ve kurumaya b\u0131rak\u0131n. Belki \u00e7ocuklar, yapt\u0131klar\u0131 s\u00fcslemeleri, bayram sonras\u0131 nine ve dedelerine bayram hediyesi olarak verebilir. \u0130yi bayramlar!\n\n",
    "keywords": [
        "bu",
        "plastik",
        "g\u00fcn",
        "mola",
        "mecburi",
        "k\u0131z\u0131mla",
        "korona",
        "g\u00fcnleri",
        "bayram",
        "yeniden",
        "ve",
        "\u00fc\u00e7",
        "bir",
        "ya",
        "da",
        "nedeniyle",
        "ancak"
    ],
    "meta_keywords": [
        ""
    ],
    "publish_date": null,
    "summary": "T\u00fcm T\u00fcrkiye\u2019de uygulanacak d\u00f6rt g\u00fcnl\u00fck soka\u011fa \u00e7\u0131kma yasa\u011f\u0131 nedeniyle, gazeteler de \u00fc\u00e7 g\u00fcn mecburi bir ara vermek zorunda kald\u0131.\nY\u0131llard\u0131r bayram seyran demeden \u00e7al\u0131\u015fan gazeteciler, korona molas\u0131 vermi\u015f olacak.\nAncak bu \u00fc\u00e7 g\u00fcn i\u00e7in dopdolu bir \u201cbayram \u00f6zel gazetesi\u201d haz\u0131rland\u0131.\nUmar\u0131m bu son yasak olur ve bayram sonras\u0131 hem yaz\u0131lar\u0131m\u0131za hem sevdiklerimize yeniden kavu\u015furuz.\nUzaktan da olsa bayram\u0131 ya\u015fayal\u0131mUzun y\u0131llard\u0131r bayramlar\u0131 bir tatil f\u0131rsat\u0131 olarak g\u00f6r\u00fcyorduk.\n\u00d6zellikle b\u00fcy\u00fck \u015fehirde ya\u015fayan, yo\u011fun \u00e7al\u0131\u015fma temposu ve stresle m\u00fccadele eden aileler, memleket ya da aile b\u00fcy\u00fc\u011f\u00fc ziyaretleri yerine, tatil se\u00e7eneklerini de\u011ferlendiriyordu.\n\u2018Modern\u2019 hayat, bizi geleneklerimizden h\u0131zla uzakla\u015ft\u0131rm\u0131\u015ft\u0131.\nAncak ilk kez bir bayramda yasakl\u0131y\u0131z.\n\u0130stesek de aile b\u00fcy\u00fckleriyle olamayacak, geni\u015f bayram sofralar\u0131nda bulu\u015famayacak, \u00e7ocuklara \u015feker veremeyecek, birbirimize sar\u0131lamayaca\u011f\u0131z.\nBelki korona ve beraberinde getirdi\u011fi bu yasak, geleneklerimizin g\u00fczelli\u011fini yeniden hat\u0131rlat\u0131r bizlere.\nBir arada olman\u0131n, dayan\u0131\u015fman\u0131n, sohbetle dolu sofralar\u0131n iyile\u015ftiricili\u011fini yeniden fark ederiz.\nAncak \u015fimdilik, evde kapal\u0131 da olsak, ileti\u015fim halinde olmay\u0131 unutmayal\u0131m.\nEldeki t\u00fcm imk\u00e2nlar\u0131 de\u011ferlendirip, g\u00f6r\u00fcnt\u00fcl\u00fc, sesli bir \u015fekilde sevdiklerimizle bulu\u015fal\u0131m.\nTeknoloji arac\u0131l\u0131\u011f\u0131yla uzun sohbetler edelim.\nVars\u0131n bu bayram b\u00f6yle olsun.\nBiz bir arada olmay\u0131 ihmal etmeyelim.\nEbeveynlere minik ama \u00f6nemli bir hat\u0131rlatma!\nG\u00fcnlerim yo\u011fun ve yorucu ge\u00e7ti\u011finde, yaln\u0131z kalacak, dinlenecek ya da rahatlayacak zaman\u0131m olmad\u0131\u011f\u0131nda, \u00e7ocu\u011fumun ihtiya\u00e7lar\u0131n\u0131 fark etmem ve cevap vermem de g\u00fc\u00e7 olur.\nHayat\u0131mda keyif yapmaya, ger\u00e7ekten e\u011flenmeye, bo\u015f zamana vakit ay\u0131ramad\u0131\u011f\u0131mda, oyun oynamak i\u00e7in beni bekleyen, enerjisi hi\u00e7 bitmeyen, ne\u015fe sa\u00e7an \u00e7ocu\u011fuma tahamm\u00fcl edemeyebilirim.\nZorland\u0131\u011f\u0131mda beni dinleyen, s\u0131rt\u0131m\u0131 s\u0131vazlayan, bana empati yapabilen birileri yoksa, \u00e7ocu\u011fumu da dinleyemem, anlayamam.\nOksijen maskesi \u00f6nce kendime... Bu aralar bunu hat\u0131rlamay\u0131 unutmayal\u0131m.\nMarketlerde plastik po\u015fetlemeye ba\u015fka \u00e7are bulunsun!\nKoronavir\u00fcs nedeniyle, bir s\u00fcredir marketlerdeki g\u0131dalar po\u015fetleniyor.\nPeki, herkesin eli de\u011fmesin ve sebze-meyveler temiz kals\u0131n mant\u0131\u011f\u0131 ile yap\u0131lan uygulama nedeniyle ortaya \u00e7\u0131kan plastik y\u0131\u011f\u0131n\u0131 ne olacak?\nYerlere at\u0131lan maskeler, eldivenler, tek kullan\u0131ml\u0131k milyonlarca plastik, \u015fu an her zamankinden daha fazla ya\u015fam\u0131 tehdit ediyor.\nL\u00fctfen tek kullan\u0131ml\u0131k plastiklerden uzak durun!\nVe l\u00fctfen yetkililer buna ba\u015fka bir \u00e7\u00f6z\u00fcm bulsun!\nOjeden ebru sanat\u0131Evde eskimi\u015f ojeleri kullanarak kupa, maske ya da bez \u00e7anta s\u00fcslemesi yapabilirsiniz.\nSuyun i\u00e7ine birka\u00e7 damla oje damlat\u0131n.\nK\u00fcrdan ile hafif\u00e7e dokunarak, do\u011fal \u015fekiller olu\u015fturun.\nSonra da s\u00fcslemek istedi\u011finiz \u015feyi i\u00e7ine bat\u0131r\u0131p, h\u0131zl\u0131ca \u00e7\u0131kar\u0131n ve kurumaya b\u0131rak\u0131n.\nBelki \u00e7ocuklar, yapt\u0131klar\u0131 s\u00fcslemeleri, bayram sonras\u0131 nine ve dedelerine bayram hediyesi olarak verebilir.\n\u0130yi bayramlar!",
    "article_html": "",
    "meta_description": ".",
    "meta_lang": "tr"
}