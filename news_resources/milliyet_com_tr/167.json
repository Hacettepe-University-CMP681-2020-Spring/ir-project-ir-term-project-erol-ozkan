{
    "article_id": "c3de0cca5cd768d447b76a150f06f5a1.1590265798.4494946",
    "title": "Son dakika | Cumhurba\u015fkan\u0131 Erdo\u011fan tek tek a\u00e7\u0131klad\u0131! Bayramda 81 ilde d\u00f6rt g\u00fcnl\u00fck k\u0131s\u0131tlama!",
    "authors": [],
    "canonical_link": "https://www.milliyet.com.tr/siyaset/son-dakika-cumhurbaskani-erdogan-yeni-corona-virus-tedbirlerini-acikladi-6215130",
    "url": "http://milliyet.com.tr/siyaset/son-dakika-cumhurbaskani-erdogan-yeni-corona-virus-tedbirlerini-acikladi-6215130",
    "top_img": "https://i2.milimaj.com/i/milliyet/75/0x0/5ec2bb0f55427f15b89436b0.jpg",
    "meta_img": "https://i2.milimaj.com/i/milliyet/75/0x0/5ec2bb0f55427f15b89436b0.jpg",
    "movies": [],
    "text": "Cumhurba\u015fkan\u0131 Recep Tayyip Erdo\u011fan, \"Siyasette kurduklar\u0131 ittifak\u0131 sahada devlete, kamu g\u00f6revlilerine, mazlumlara sald\u0131rmak \u00fczere geni\u015fletenlerin hesab\u0131n\u0131 elbette milletimiz sand\u0131kta g\u00f6recektir.\" dedi.\n\nErdo\u011fan, Tarabya'daki Huber K\u00f6\u015fk\u00fc'nde video konferans y\u00f6ntemiyle d\u00fczenlenen Cumhurba\u015fkanl\u0131\u011f\u0131 Kabine Toplant\u0131s\u0131'n\u0131n ard\u0131ndan yapt\u0131\u011f\u0131 a\u00e7\u0131klamada, son haftas\u0131na girdikleri Ramazan-\u0131 \u015eerif'in en b\u00fcy\u00fck m\u00fcjdelerinden olan ve yar\u0131n idrak edilecek Kadir Gecesi'ni tebrik etti.\n\nCumhurba\u015fkan\u0131 Erdo\u011fan, \"Rabbimden bu m\u00fcbarek g\u00fcn ve gecelerin \u00fclkemiz, milletimiz, \u0130slam alemi ve t\u00fcm insanl\u0131k i\u00e7in huzura, esenli\u011fe ve bar\u0131\u015fa vesile k\u0131lmas\u0131n\u0131 diliyorum. \u00dclkemizde, Suriye'de, Libya'da ve d\u00fcnyan\u0131n ba\u015fka yerlerinde, \u015fu m\u00fcbarek g\u00fcnde bile masum kan\u0131 ak\u0131tmaktan \u00e7ekinmeyen ter\u00f6ristleri ve zalimleri Mevlam kahhar ismiyle kahretsin diyorum.\" ifadelerini kulland\u0131.\n\n\u00dclkesine ve halk\u0131na hizmet i\u00e7in ko\u015fturan kamu g\u00f6revlilerine dahi tahamm\u00fcl\u00fc olmayan, pusu kurarak kanlar\u0131n\u0131 d\u00f6ken, \u00fczerlerine y\u00fcr\u00fcyerek hakaret ve darbedenleri asla unutmayacaklar\u0131n\u0131 vurgulayan Erdo\u011fan, \u015f\u00f6yle devam etti:\n\n\"\u0130\u00e7i\u015fleri Bakanl\u0131\u011f\u0131m\u0131z taraf\u0131ndan olu\u015fturulan vefa sosyal destek gruplar\u0131na PKK'l\u0131lar\u0131n Van'da yapt\u0131\u011f\u0131 eylem ile CHP'lilerin Adana'da ger\u00e7ekle\u015ftirdikleri sald\u0131r\u0131 farkl\u0131 ara\u00e7larla olsa da ayn\u0131 gayeye y\u00f6neliktir. Varl\u0131k sebeplerini bu \u00fclkenin \u00e7\u00f6k\u00fc\u015f\u00fcne, bat\u0131\u015f\u0131na, y\u0131k\u0131l\u0131\u015f\u0131na, milletin yokluk ve ac\u0131 \u00e7ekmesine ba\u011flayanlar\u0131n ger\u00e7ek y\u00fczlerini gizlemeye art\u0131k suratlar\u0131ndaki maskeler, makyajlar da yetmiyor. \u00d6zellikle \u00fclkemizin i\u00e7inden ge\u00e7ti\u011fi \u015fu zor g\u00fcnlerde insanlar\u0131n i\u015fine, a\u015f\u0131na, ekme\u011fine, sa\u011fl\u0131\u011f\u0131na g\u00f6sterdi\u011finiz hassasiyete \u00f6zellikle bu tahamm\u00fcl edemeyen kirli zihniyet, bu iki olayda kendini a\u00e7\u0131k\u00e7a if\u015fa etmi\u015ftir. Siyasette kurduklar\u0131 ittifak\u0131 sahada devlete, kamu g\u00f6revlilerine, mazlumlara sald\u0131rmak \u00fczere geni\u015fletenlerin hesab\u0131n\u0131 elbette milletimiz sand\u0131kta g\u00f6recektir. K\u00fc\u00e7\u00fck siyasi \u00e7\u0131karlar u\u011fruna eli kanl\u0131 ter\u00f6ristlerle ve uzant\u0131lar\u0131yla gizli, a\u00e7\u0131k ittifak i\u00e7ine girenlerin yakas\u0131ndan milletimizin eli eksik olmayacakt\u0131r.\"\n\nCumhurba\u015fkan\u0131 Erdo\u011fan, ge\u00e7mi\u015fte \u00fclkenin her meselesi gibi bu kanayan yaray\u0131 kal\u0131c\u0131 olarak \u00e7\u00f6zmek i\u00e7in gayret g\u00f6sterdiklerini anlatarak, \"Hamdolsun bu \u00e7aban\u0131n kar\u015f\u0131l\u0131\u011f\u0131n\u0131 halk\u0131m\u0131z\u0131n deste\u011fini devletinin yan\u0131na \u00e7ekmeyi ba\u015fararak ald\u0131k. Bu samimi m\u00fccadeleyi en a\u011f\u0131r ifadelerle itham edenlerin bug\u00fcn 3-5 milletvekilli\u011fi veya belediye ba\u015fkanl\u0131\u011f\u0131 i\u00e7in d\u00fc\u015ft\u00fckleri zelil hali ibretle takip ediyoruz. Amac\u0131 Hakk'a ve halka hizmet olmayan t\u00fcm proje siyaset\u00e7ilerin partilerin eninde sonunda d\u00fc\u015fecekleri durum i\u015fte budur. Milletvekili pazar\u0131 kurmaktan, ter\u00f6r \u00f6rg\u00fctleri ile ittifaka, \u00fclkesini yurt d\u0131\u015f\u0131nda karalamaya kadar her t\u00fcrl\u00fc kepazeli\u011fi sergileyip \u00fczerini demokrasi k\u0131l\u0131f\u0131 ile \u00f6rtmeye \u00e7al\u0131\u015fanlar i\u00e7in yolun sonu g\u00f6r\u00fclm\u00fc\u015ft\u00fcr.\" diye konu\u015ftu.\n\nDemokrasi ve milli iradeden \u00fcmitlerini kestikleri i\u00e7in bulduklar\u0131 her f\u0131rsatta, darbe, cunta, kaos, felaket \u00e7\u0131\u011f\u0131rtkanl\u0131\u011f\u0131 yapanlar\u0131n, T\u00fcrkiye'nin dizleri \u00fcst\u00fcne \u00e7\u00f6kmesini bekleyenlerin cevab\u0131, her zaman oldu\u011fu gibi yine milletten alacaklar\u0131n\u0131 dile getiren Erdo\u011fan, \"\u0130nsan\u0131m\u0131z\u0131n inanc\u0131na ve k\u00fclt\u00fcr\u00fcne husumeti hayatlar\u0131n\u0131n merkezine yerle\u015ftirdikleri halde \u00fclkenin ortak de\u011ferlerini istismar ederek y\u0131llarca ayakta kalanlar\u0131n foyalar\u0131 da \u015fimdi birer birer ortaya \u00e7\u0131k\u0131yor.\" dedi.\n\nCumhurba\u015fkan\u0131 Erdo\u011fan, T\u00fcrkiye'nin, \u00f6n\u00fcm\u00fczdeki d\u00f6nemde sadece salg\u0131n\u0131 yenmekle ve 2023 hedeflerine ula\u015fmakla kalmayaca\u011f\u0131n\u0131 ifade ederek, ayn\u0131 zamanda bu hastal\u0131kl\u0131 siyasetin temsilcilerinden de kurtulaca\u011f\u0131n\u0131 s\u00f6yledi.\n\nErdo\u011fan, demokrasi ve kalk\u0131nma yolculu\u011funun 2053 ve 2071 menzilleri i\u00e7in gelecek nesillere tek millet, tek bayrak, tek vatan, tek devlet temelleri \u00fczerinde y\u00fckselen bir T\u00fcrkiye b\u0131rakmakta kararl\u0131 olduklar\u0131na vurgu yapt\u0131.\n\nErdo\u011fan, Tarabya'daki Huber K\u00f6\u015fk\u00fc'nde video konferans y\u00f6ntemiyle d\u00fczenlenen Cumhurba\u015fkanl\u0131\u011f\u0131 Kabine Toplant\u0131s\u0131'n\u0131n ard\u0131ndan yapt\u0131\u011f\u0131 a\u00e7\u0131klamada, salg\u0131n d\u00f6neminde 65 ya\u015f \u00fcst\u00fc ve kronik rahats\u0131zl\u0131\u011f\u0131 olan vatanda\u015flar ba\u015fta olmak \u00fczere, millete hizmet etmek i\u00e7in gece g\u00fcnd\u00fcz \u00e7al\u0131\u015fan Vefa Sosyal Destek Grubu mensuplar\u0131na te\u015fekk\u00fcr etti.\n\nAyn\u0131 \u015fekilde sa\u011fl\u0131k personeline, g\u00fcvenlik g\u00fc\u00e7lerine, insanlar\u0131n g\u00fcnl\u00fck hayatlar\u0131n\u0131 kolayca s\u00fcrd\u00fcrebilmeleri i\u00e7in \u00e7al\u0131\u015fan t\u00fcm emek\u00e7ilere de te\u015fekk\u00fcr eden Erdo\u011fan, konu\u015fmas\u0131na \u015f\u00f6yle devam etti:\n\n\"Bu haftaki Kabine Toplant\u0131s\u0131n\u0131n en \u00f6nemli konusu bir s\u00fcredir oldu\u011fu gibi koronavir\u00fcs salg\u0131n\u0131yla ilgili geli\u015fmelerdi. T\u00fcrkiye'nin fiziki mesafeye riayet, sa\u011fl\u0131k sistemini g\u00fc\u00e7l\u00fc tutma, g\u0131da ve temizlik tedarikiyle kamu g\u00fcvenli\u011fi ba\u015fl\u0131klar\u0131 etraf\u0131nda toplad\u0131\u011f\u0131m\u0131z salg\u0131nla m\u00fccadelesi ba\u015far\u0131yla s\u00fcr\u00fcyor. Ancak sadece bizim salg\u0131n\u0131n \u00fcstesinden gelmemiz yetmiyor. K\u00fcresel d\u00fczeyde etkili olan bu salg\u0131n tehditinin tamamen ortadan kalkmas\u0131, sorunun t\u00fcm d\u00fcnyada \u00e7\u00f6z\u00fcm\u00fcyle m\u00fcmk\u00fcnd\u00fcr. Oysa baz\u0131 \u00fclkelerde salg\u0131n daha yeni h\u0131z kazanm\u0131\u015ft\u0131r.\n\nT\u00fcrkiye olarak y\u0131llarca s\u0131n\u0131rlar\u0131m\u0131z\u0131 d\u0131\u015far\u0131ya tamamen kapat\u0131p, g\u00fcnl\u00fck hayat\u0131 t\u00fcm\u00fcyle durdurup, salg\u0131n\u0131n biti\u015fini bekleyemeyiz. \u00d6yleyse yapmam\u0131z gereken, hayat\u0131m\u0131z\u0131 salg\u0131n ger\u00e7e\u011fine g\u00f6re yeniden d\u00fczenlemektir. Her hafta alt\u0131n\u0131 \u0131srarla \u00e7izdi\u011fim gibi ne \u00fclkemizde ne de d\u00fcnyada art\u0131k hi\u00e7bir \u015fey birka\u00e7 ay \u00f6ncesi gibi olmayacakt\u0131r. Hayat\u0131m\u0131z\u0131 bundan sonra salg\u0131n hastal\u0131klara kar\u015f\u0131 tedbir \u00f6ncelikli yeni d\u00fczene g\u00f6re y\u00fcr\u00fctmek mecburiyetindeyiz.\"\n\n\"Bu yeni d\u00f6nemi, kontroll\u00fc sosyal hayat olarak tan\u0131ml\u0131yoruz\"\n\nBu yeni d\u00f6nemi, kontroll\u00fc sosyal hayat olarak tan\u0131mlad\u0131klar\u0131n\u0131 dile getiren Erdo\u011fan, \u015funlar\u0131 kaydetti:\n\n\"Evimizden d\u0131\u015far\u0131 ad\u0131m att\u0131\u011f\u0131m\u0131z andan yeniden evimize girene kadar, di\u011fer insanlarla temas\u0131m\u0131z\u0131n oldu\u011fu her yerde maske kullanmay\u0131 al\u0131\u015fkanl\u0131k haline getirce\u011fiz. Ayn\u0131 \u015fekilde sokakta, i\u015f yerinde, toplu ta\u015f\u0131ma arac\u0131nda, sosyal hayat\u0131n her alan\u0131nda di\u011fer insanlarla aram\u0131zda en az 1,5-2 metre fiziki mesafe b\u0131rakmaya \u00f6zen g\u00f6sterece\u011fiz. Ellerimizi her f\u0131rsatta y\u0131kayacak, kolonya ve dezenfektan gibi temizlik \u00fcr\u00fcnlerini s\u0131k\u00e7a kullanaca\u011f\u0131z. Salg\u0131nla m\u00fccadelenin en etkili y\u00f6ntemi olarak ifade etti\u011fimiz maske, mesafe ve temizlik \u00fc\u00e7l\u00fcs\u00fc, art\u0131k hayat\u0131m\u0131z\u0131n vazge\u00e7ilmez birer par\u00e7as\u0131 haline gelecektir. Zorunlu olmad\u0131k\u00e7a d\u0131\u015far\u0131 \u00e7\u0131k\u0131p, kalabal\u0131\u011fa kar\u0131\u015fmamak da \u00e7ok \u00f6nemlidir.\"\n\nSa\u011fl\u0131k hizmetleri ve temizlik malzemeleri konusunda T\u00fcrkiye'de hi\u00e7 bir s\u0131k\u0131nt\u0131n\u0131n olmad\u0131\u011f\u0131n\u0131 aktaran Erdo\u011fan, hastanelerde tedavi g\u00f6ren vaka say\u0131s\u0131n\u0131n olduk\u00e7a d\u00fc\u015f\u00fck d\u00fczeyde oldu\u011funu belirtti.\n\nHizmete a\u00e7t\u0131klar\u0131 ve a\u00e7mak \u00fczere olduklar\u0131 yeni hastanelerle, istihdam ettikleri yeni personellerle sa\u011fl\u0131k altyap\u0131s\u0131n\u0131 daha da g\u00fc\u00e7lendirdiklerini ifade eden Erdo\u011fan, \"Ba\u015fak\u015fehir'deki \u015fehir hastanesinin tamam\u0131n\u0131 per\u015fembe g\u00fcn\u00fc Japonya Ba\u015fbakan\u0131 Say\u0131n Abe ile birlikte hizmete a\u00e7\u0131yoruz. Bu hastanemizin ad\u0131n\u0131 Ba\u015fak\u015fehir \u00c7am ve Sakura \u015eehir Hastanesi olarak belirledik. \u00c7am bizi temsil etsin dedik, Sakura da Japonya'y\u0131. Zira i\u015f birli\u011fiyle in\u015fa etti\u011fimiz bu hastanede bu isim s\u00fcrekli olarak adeta bir sembol olarak kals\u0131n istedik.\" dedi.\n\nYe\u015filk\u00f6y ve Sancaktepe'de 45 g\u00fcnde in\u015fa ettikleri biner yatakl\u0131 hastanelerin de tamamlanmak \u00fczere oldu\u011funu aktaran Erdo\u011fan, \"Sancaktepe Prof. Dr. Feriha \u00d6z Acil Durum Hastanemizi 29 May\u0131s'ta, Ye\u015filk\u00f6y Prof. Dr. Murat Dilmener Acil Durum Hastanemiz ile Had\u0131mk\u00f6y Dr. \u0130smail Niyazi Kurtulmu\u015f Hastanemizi 31 May\u0131s'ta hizmete a\u00e7\u0131yoruz.\" diye konu\u015ftu.\n\n\"Yeni vaka say\u0131s\u0131n\u0131 en k\u0131sa s\u00fcrede kesmemiz gerekiyor\"\n\nCumhurba\u015fkan\u0131 Erdo\u011fan, son 2 ayda elde ettikleri tecr\u00fcbeler sayesinde salg\u0131na kar\u015f\u0131 hem tedbir hem te\u015fhis hem de tedavi konusunda ciddi bir birikime sahip olduklar\u0131n\u0131 s\u00f6yledi.\n\nGerek hasta \u00f6l\u00fcm oran\u0131n\u0131n d\u00fc\u015f\u00fckl\u00fc\u011f\u00fc gerek vakalar\u0131n temaslar\u0131n\u0131 takiple, hastal\u0131\u011f\u0131n yay\u0131lma h\u0131z\u0131n\u0131 kontrol alt\u0131na alma sistemi gerekse yenilik\u00e7i tedavi y\u00f6ntemlerinin takdirle takip edildi\u011fini belirten Erdo\u011fan, \"\u00dclkemizin bu konudaki ba\u015far\u0131l\u0131 \u00e7al\u0131\u015fmalar\u0131, d\u00fcnya \u00e7ap\u0131nda bir model olarak kabul edilir hale gelmi\u015ftir. Art\u0131k koronavir\u00fcs veya benzeri salg\u0131n hastal\u0131klara kar\u015f\u0131 eskisinden daha haz\u0131rl\u0131kl\u0131 durumday\u0131z. Her g\u00fcn \u015feffaf bir \u015fekilde kamuoyuyla payla\u015f\u0131lan veriler, yeni hasta ve \u00f6l\u00fcm oran\u0131n\u0131n belirli bir d\u00fczeyde yatay \u00e7izgiye ge\u00e7ti\u011fini g\u00f6steriyor. Halbuki bizim bu \u00e7izgiyi a\u015fa\u011f\u0131 y\u00f6nl\u00fc olarak s\u00fcrd\u00fcrmemiz, yeni vaka say\u0131s\u0131n\u0131 en k\u0131sa s\u00fcrede kesmemiz gerekiyor. Bunu ba\u015farmak 83 milyon olarak bizim elimizdedir.\" diye konu\u015ftu.\n\nCumhurba\u015fkan\u0131 Erdo\u011fan, hayata ge\u00e7irmeye ba\u015flad\u0131klar\u0131 normalle\u015fme takviminin s\u00fcrmesinin ancak vaka say\u0131s\u0131n\u0131n \u00e7ok daha a\u015fa\u011f\u0131ya inerek, s\u0131f\u0131rlanmas\u0131yla m\u00fcmk\u00fcn olabilece\u011fini ifade etti.\n\nSalg\u0131n\u0131n seyrinde olumsuz y\u00f6nde bir geli\u015fme olursa, baz\u0131 tedbirleri belki \u00e7ok daha sert bir \u015fekilde yeniden uygulamak durumunda kalabileceklerini belirten Erdo\u011fan, \"Vatanda\u015flar\u0131m\u0131zdan hem kendi sa\u011fl\u0131klar\u0131 hem toplum huzuru hem ekonominin \u00e7arklar\u0131n\u0131n d\u00f6nmesi i\u00e7in belirlenen kurallara uymas\u0131n\u0131 tekrar tekrar rica ediyorum. Bu, her birimizin destek vermemiz gereken, kurallara riayet etmemiz gereken, dikkatini ve hassasiyetini korumas\u0131 halinde neticeye ula\u015fabilece\u011fimiz bir m\u00fccadeledir. Tek bir ihmalin dahi a\u011f\u0131r sonu\u00e7lar ortaya \u00e7\u0131kartabildi\u011fi bu s\u00fcreci, kendimizin ve evlatlar\u0131m\u0131z\u0131n g\u00fcvenli gelece\u011fi i\u00e7in her birlikte sahiplenmeliyiz.\" dedi.\n\n\"Vatanda\u015flar\u0131m\u0131za sab\u0131rlar\u0131 ve anlay\u0131\u015flar\u0131 i\u00e7in te\u015fekk\u00fcr ediyorum\"\n\nCumhurba\u015fkan\u0131 Yard\u0131mc\u0131s\u0131n\u0131n koordinasyonunda, Sa\u011fl\u0131k Bakanl\u0131\u011f\u0131 ba\u015fta olmak \u00fczere t\u00fcm kurumlar\u0131n i\u015f birli\u011fiyle haz\u0131rlanan normalle\u015fme takvimini ad\u0131m ad\u0131m hayata ge\u00e7irdiklerini ifade eden Erdo\u011fan, bu \u00e7er\u00e7evede ge\u00e7en hafta berber, kuaf\u00f6r, g\u00fczellik salonu gibi i\u015fletmeler ile giyim e\u015fyas\u0131, ayakkab\u0131, \u00e7anta, z\u00fcccaciye \u00fcr\u00fcnlerinin sat\u0131ld\u0131\u011f\u0131 yerlerin yeniden faaliyete ge\u00e7ti\u011fini hat\u0131rlatt\u0131.\n\nErdo\u011fan, aradan ge\u00e7en bir haftal\u0131k d\u00f6nemde baz\u0131 illerdeki k\u00fc\u00e7\u00fck s\u0131k\u0131nt\u0131lar d\u0131\u015f\u0131nda genel olarak bu uygulaman\u0131n sorunsuz y\u00fcr\u00fcd\u00fc\u011f\u00fcn\u00fcn g\u00f6r\u00fcld\u00fc\u011f\u00fcn\u00fc belirtti.\n\nBir \u00f6nceki hafta \u015fehirler aras\u0131 giri\u015f \u00e7\u0131k\u0131\u015f yasa\u011f\u0131n\u0131 kald\u0131rd\u0131klar\u0131 7 ile ge\u00e7en hafta 9 ili daha ilave ettiklerini an\u0131msatan Erdo\u011fan, \"Bu ayn\u0131 zamanda hafta sonlar\u0131 soka\u011fa \u00e7\u0131kma s\u0131n\u0131rlamas\u0131 yap\u0131lan illerin say\u0131s\u0131n\u0131n da ayn\u0131 \u00f6l\u00e7\u00fcde azalmas\u0131 anlam\u0131na gelmektedir. Halen 15 ilimizde cumartesi g\u00fcn\u00fcnden beri devam eden ve yar\u0131n gece sona erecek olan soka\u011fa \u00e7\u0131kma s\u0131n\u0131rlamas\u0131na riayet eden vatanda\u015flar\u0131m\u0131za sab\u0131rlar\u0131 ve anlay\u0131\u015flar\u0131 i\u00e7in te\u015fekk\u00fcr ediyorum.\" ifadesini kulland\u0131.\n\n\u00c7ay hasat\u0131 i\u00e7in di\u011fer illerden Karadeniz'e gitmek isteyen vatanda\u015flar\u0131n, \u0130\u00e7i\u015fleri Bakanl\u0131\u011f\u0131ndan ald\u0131klar\u0131 izinlerle yar\u0131n gece soka\u011fa \u00e7\u0131kma s\u0131n\u0131rlamas\u0131n\u0131n biti\u015fiyle yola \u00e7\u0131kabilece\u011fini anlatan Erdo\u011fan, b\u00f6ylece \u00fclkenin \u00f6nemli bir \u00fcretim kalemi olan \u00e7ay hasat\u0131n\u0131n s\u0131k\u0131nt\u0131s\u0131z ger\u00e7ekle\u015fmesini sa\u011flayacaklar\u0131n\u0131 s\u00f6yledi.\n\nSon 2 ayda 10 milyon vatanda\u015fa 11,5 milyar lira kar\u015f\u0131l\u0131ks\u0131z nakit deste\u011fi\n\nAyn\u0131 \u015fekilde tar\u0131m, hayvanc\u0131l\u0131k, sanayi ve ticaret faaliyetleriyle ilgili her hususta vatanda\u015flara kolayl\u0131k g\u00f6stererek, destek verdiklerini belirten Erdo\u011fan, g\u00fcnl\u00fck hayat\u0131 kolayla\u015ft\u0131rmak, ekonomiyi canland\u0131rmak, \u00fcretimi, istihdam\u0131, ihracat\u0131 artt\u0131rmak i\u00e7in s\u00fcrekli yeni ad\u0131mlar att\u0131klar\u0131n\u0131 ifade etti.\n\nErdo\u011fan, salg\u0131n d\u00f6neminde al\u0131nan tedbirlerden olumsuz etkilenen vatanda\u015flar\u0131 da ihmal etmediklerini anlatarak, \"Sosyal koruma kalkan\u0131 ile \u015fu ana kadar yakla\u015f\u0131k 5,5 milyon dar gelirli vatanda\u015f\u0131m\u0131za biner lira nakit deste\u011fi sa\u011flad\u0131k. Yine sosyal koruma kalkan\u0131 kapsam\u0131nda k\u0131sa \u00e7al\u0131\u015fma \u00f6dene\u011fi, i\u015fsizlik \u00f6dene\u011fi ve nakit deste\u011fiyle 4,5 milyonu a\u015fk\u0131n vatanda\u015f\u0131m\u0131za 6 milyar lira kaynak aktard\u0131k. B\u00f6ylece son 2 ayda 10 milyon vatanda\u015f\u0131m\u0131za 11,5 milyar lira kar\u015f\u0131l\u0131ks\u0131z nakit deste\u011fi vererek bu zor g\u00fcnlerde milletimizin yan\u0131nda oldu\u011fumuzu g\u00f6sterdik.\" de\u011ferlendirmesinde bulundu.\n\nCumhurba\u015fkan\u0131 Erdo\u011fan, sanayiciden esnafa kadar t\u00fcm kesimlere vergi, sigorta, \u00f6zellikle sigorta primi ve taksit \u00f6demelerinin ertelenmesinden uygun \u015fartl\u0131 krediye kadar pek \u00e7ok destek verdiklerini kaydetti.\n\nSa\u011fl\u0131k Bakanl\u0131\u011f\u0131 b\u00fcnyesinde faaliyet g\u00f6steren Bilim Kurulu'nun hassasiyetleri \u00e7er\u00e7evesinde \u015fekillendirilen normalle\u015fme takviminin geli\u015fmelere g\u00f6re s\u00fcrd\u00fcr\u00fclece\u011finin alt\u0131n\u0131 \u00e7izen Erdo\u011fan, bu haftaki Kabine Toplant\u0131s\u0131'nda kararla\u015ft\u0131r\u0131lan yeni normalle\u015fme ad\u0131mlar\u0131n\u0131 \u015f\u00f6yle s\u0131ralad\u0131:\n\n\"T\u00fcm sekt\u00f6rlerde ilgili normalle\u015fme plan\u0131n\u0131n hayata ge\u00e7irilmesinde dikkat edilecek hususlar\u0131 i\u00e7eren rehberler yay\u0131mland\u0131. \u0130\u015f yerlerinin giri\u015flerine \u00e7al\u0131\u015fma saati, kullan\u0131m alan\u0131 ve ayn\u0131 anda i\u00e7eride bulunabilecek m\u00fc\u015fteri say\u0131s\u0131n\u0131 g\u00f6steren kapasite bilgisi afi\u015fleri as\u0131lacakt\u0131r. Arife g\u00fcn\u00fcnden bayram\u0131n son g\u00fcn\u00fcne kadar, 23-24-25-26 May\u0131s tarihlerinde 81 ilimizin tamam\u0131nda soka\u011fa \u00e7\u0131kma k\u0131s\u0131tlamas\u0131 uygulanacakt\u0131r. \u0130n\u015fallah bayramdan sonra bu t\u00fcr s\u0131n\u0131rlamalara ihtiyac\u0131m\u0131z\u0131n olmayaca\u011f\u0131 bir tabloyla kar\u015f\u0131la\u015faca\u011f\u0131m\u0131za inan\u0131yorum. Bayram\u0131n birinci g\u00fcn\u00fc olan 24 May\u0131s Pazar g\u00fcn\u00fc 14.00-20.00 saatleri aras\u0131nda 65 ya\u015f \u00fcst\u00fc vatanda\u015flar\u0131m\u0131z yine soka\u011fa \u00e7\u0131kabilecek. Bu hafta \u00e7ar\u015famba ve cuma g\u00fcnleri gen\u00e7lerimizle ilgili esnetme uygulamas\u0131 yine devam edecektir. 15 ilimiz i\u00e7in ge\u00e7erli olan \u015fehirleraras\u0131 seyahat k\u0131s\u0131tlamas\u0131, 15 g\u00fcn s\u00fcreyle uzat\u0131lm\u0131\u015ft\u0131r. Cezaevlerinde bir s\u00fcredir yap\u0131lmayan kapal\u0131 g\u00f6r\u00fc\u015fleri, belirli s\u0131n\u0131rland\u0131rmalar ve tedbirler e\u015fli\u011finde haziran ay\u0131 itibar\u0131yla yeniden ba\u015flat\u0131yoruz. Ayn\u0131 \u015fekilde a\u00e7\u0131k cezaevlerinde olup da salg\u0131n sebebiyle izne g\u00f6nderilmi\u015f bulunan 60 bin mahkumun may\u0131s sonunda dolan izin s\u00fcreleri 2 ay s\u00fcreyle uzat\u0131lm\u0131\u015ft\u0131r. 29 May\u0131s Cuma g\u00fcn\u00fc cuma namaz\u0131yla birlikte \u00f6ncelikle valilikler ve m\u00fcft\u00fcl\u00fckler taraf\u0131ndan belirlenen \u015fartlar\u0131 uygun camilerden ba\u015flayarak camilerimizi ibadete a\u00e7\u0131yoruz. Bir s\u00fcre camilerimizde sadece \u00f6\u011flen ve ikindi vakitlerinde cemaatle namaz k\u0131l\u0131nacak, di\u011fer vakitlerde bireysel ibadet uygulamas\u0131 s\u00fcrecektir. Tabii ki bu cemaatle namaz\u0131 yine kurallar i\u00e7erisinde ifa edece\u011fiz.\"\n\nErdo\u011fan, \"Milli E\u011fitim Bakanl\u0131\u011f\u0131m\u0131za ba\u011fl\u0131 okullar\u0131n e\u011fitim-\u00f6\u011fretim y\u0131l\u0131n\u0131 sona erdirmeyi kararla\u015ft\u0131rd\u0131k. Yeni e\u011fitim-\u00f6\u011fretim y\u0131l\u0131 \u00f6n\u00fcm\u00fczdeki \u00f6n\u00fcm\u00fczdeki eyl\u00fcl ay\u0131nda ba\u015flayacakt\u0131r. Bakanl\u0131\u011f\u0131m\u0131z\u0131n yaz aylar\u0131ndaki kurs ve benzeri faaliyetleriyse kendi takviminde devam edecektir. \u00dcniversitelerle ilgili duyuruyu Y\u00d6K zaten daha \u00f6nce yapm\u0131\u015ft\u0131. Kre\u015fler ve g\u00fcnd\u00fcz bak\u0131mevleri 15 Haziran'da faaliyete ge\u00e7ecektir.\" dedi.\n\n\"Kaybetti\u011fimiz her \u015feyi fazlas\u0131yla daha k\u0131sa s\u00fcrede geri alman\u0131n haz\u0131rl\u0131klar\u0131 i\u00e7indeyiz\"\n\nCumhurba\u015fkan\u0131 Recep Tayyip Erdo\u011fan, koronavir\u00fcs salg\u0131n\u0131yla m\u00fccadele ederken, T\u00fcrkiye'nin kalk\u0131nmas\u0131, b\u00fcy\u00fcmesi, geli\u015fmesi, hedeflerine do\u011fru ilerlemesi i\u00e7in gereken \u00e7al\u0131\u015fmalar\u0131n asla ihmal edilmedi\u011fini vurgulad\u0131.\n\nGe\u00e7en hafta 1915 \u00c7anakkale K\u00f6pr\u00fcs\u00fc'n\u00fcn \u00e7elik kulelerindeki son blokun yerle\u015ftirme t\u00f6reninin ger\u00e7ekle\u015ftirildi\u011fini, daha \u00f6nce Gayrettepe-Ka\u011f\u0131thane-\u0130stanbul Havaliman\u0131 Metro Hatt\u0131 in\u015faat\u0131n\u0131n t\u00fcnelindeki \u0131\u015f\u0131k g\u00f6rme t\u00f6reninin yap\u0131ld\u0131\u011f\u0131n\u0131 hat\u0131rlatan Erdo\u011fan, \"Yar\u0131n \u00fclkemizin abide eserlerinde Il\u0131su Baraj\u0131'n\u0131n ilk t\u00fcrbininin devreye al\u0131nma t\u00f6renini yapaca\u011f\u0131z. \u00c7ar\u015famba g\u00fcn\u00fc 23. d\u00f6nem adli yarg\u0131 hakim ve savc\u0131lar\u0131m\u0131z\u0131n kura t\u00f6renine telekonferansla kat\u0131laca\u011f\u0131z. Yarg\u0131 ba\u015fta olmak \u00fczere pek \u00e7ok alanla ilgili reform haz\u0131rl\u0131klar\u0131 kesintisiz devam ediyor. Bayramdan sonra in\u015fallah Devlet Su \u0130\u015fleri'nin \u00fclkemizin bir\u00e7ok yerindeki barajlar\u0131n\u0131n a\u00e7\u0131l\u0131\u015flar\u0131n\u0131 yapaca\u011f\u0131z.\" diye konu\u015ftu.\n\nErdo\u011fan, bakanl\u0131klar\u0131n ve kurumlar\u0131n her birinin, sorumluluk alanlar\u0131yla ilgili konularda yo\u011fun \u00e7al\u0131\u015fmalar s\u00fcrd\u00fcrd\u00fc\u011f\u00fcn\u00fc belirterek, \u015funlar\u0131 s\u00f6yledi:\n\n\"Salg\u0131n sonras\u0131 d\u00fcnyada yeniden \u015fekillenecek siyasi ve ekonomik iklimi nas\u0131l kendi lehimize de\u011ferlendirebilece\u011fimizin planlar\u0131n\u0131 \u015fimdiden yapmaya ba\u015flad\u0131k. Haziran ay\u0131nda b\u00fcy\u00fck \u00f6l\u00e7\u00fcde tamamlanacak normalle\u015fme takvimiyle birlikte her alanda eskisinden \u00e7ok daha b\u00fcy\u00fck at\u0131l\u0131mlar i\u00e7ine girece\u011fiz. \u00dcretimde, ihracatta, istihdamda kaybetti\u011fimiz her \u015feyi \u00e7ok daha fazlas\u0131yla \u00e7ok daha k\u0131sa s\u00fcrede geri alman\u0131n haz\u0131rl\u0131klar\u0131 i\u00e7indeyiz. Adeta t\u00fcm d\u00fcnyan\u0131n can derdine d\u00fc\u015ft\u00fc\u011f\u00fc b\u00f6yle bir d\u00f6nemde dahi \u00fclkemize y\u00f6nelik sald\u0131r\u0131lar\u0131n, kurulan tuzaklar\u0131n oynanan sinsi oyunlar\u0131n kesintisiz s\u00fcrd\u00fc\u011f\u00fcn\u00fc g\u00f6r\u00fcyoruz. T\u00fcrkiye son 7 y\u0131ld\u0131r di\u011fer alanlarla birlikte ekonomide de u\u011frad\u0131\u011f\u0131 say\u0131s\u0131z sald\u0131r\u0131ya kar\u015f\u0131 kahramanca m\u00fccadele etmektedir.\"\n\n\"T\u00fcrkiye'yle hesapla\u015fmaya kalk\u0131\u015fanlara bunun bedelini \u00f6detiyoruz\"\n\nCumhurba\u015fkan\u0131 Erdo\u011fan, ge\u00e7en haftalarda d\u00f6viz kuru \u00fczerinden bir kez daha ekonomiye sald\u0131ranlar\u0131n, ge\u00e7mi\u015fte defalarca oynad\u0131klar\u0131 bir oyunu tekrar tedav\u00fcle sokmaya \u00e7al\u0131\u015ft\u0131klar\u0131n\u0131 belirterek, \u015f\u00f6yle devam etti:\n\n\"2018 A\u011fustosunda maruz kald\u0131\u011f\u0131m\u0131z sinsi sald\u0131r\u0131n\u0131n ard\u0131ndan ald\u0131\u011f\u0131m\u0131z tedbirler, geli\u015ftirdi\u011fimiz mekanizmalar sayesinde bu ata\u011f\u0131 bo\u015fa \u00e7\u0131karmay\u0131 ba\u015fard\u0131k. T\u00fcrkiye'nin hemen her b\u00fcy\u00fck hamlesinin ard\u0131ndan yeniden giri\u015filen bu sald\u0131r\u0131lan ard\u0131ndaki haz\u0131ms\u0131zl\u0131\u011f\u0131 gayet iyi biliyoruz. \u00dclkemize kar\u015f\u0131 ekonominin kurallar\u0131yla izah edilmeyecek bu t\u00fcr kumpaslara giri\u015ferek T\u00fcrkiye'yle hesapla\u015fmaya kalk\u0131\u015fanlara bunun bedelini de \u00f6detiyoruz. Salg\u0131n d\u00f6neminde sanayicimizi, esnaf\u0131m\u0131z ve i\u015f d\u00fcnyam\u0131z\u0131 rahatlatmak i\u00e7in verdi\u011fimiz kredilere dahi g\u00f6z\u00fcn\u00fc dikip 2-3 kat\u0131 faizle yurt d\u0131\u015f\u0131na \u00e7ekmeye \u00e7al\u0131\u015fanlar\u0131 hezimete u\u011fratt\u0131k. Do\u011frudan veya dolayl\u0131 olarak bu al\u00e7ak oyuna alet olanlar\u0131 da dikkatle takip ediyoruz. \u015eunu a\u00e7\u0131k ve net s\u00f6yl\u00fcyorum, \u00fclkemden yurt d\u0131\u015f\u0131na d\u00f6viz ka\u00e7\u0131ranlarla ilgili asla merhametimiz olmayacakt\u0131r.\" diye konu\u015ftu.\n\nB\u00f6lgedeki gerginlik alanlar\u0131nda m\u00fccadelenin giderek k\u0131z\u0131\u015ft\u0131\u011f\u0131na dikkati \u00e7eken Erdo\u011fan, \u015fu de\u011ferlendirmelerde bulundu:\n\n\"T\u00fcrkiye, g\u00fc\u00e7l\u00fc bir tarihi arka plana sahip, siyasi ve insani etkisini, askeri imkanlar\u0131yla destekleyerek farkl\u0131 bir konuma y\u00fckselmi\u015ftir. Suriye'den Libya'ya kadar geni\u015f bir alanda \u00fclkemizin kar\u015f\u0131s\u0131nda olan herkesi desteklemeyi temel politika haline d\u00f6n\u00fc\u015ft\u00fcrenleri bir an \u00f6nce pozisyonlar\u0131n\u0131 g\u00f6zden ge\u00e7irmeye davet ediyoruz. D\u00fcnyan\u0131n yeni bir de\u011fi\u015fimin e\u015fi\u011finde oldu\u011fu a\u00e7\u0131k\u00e7a ortada iken T\u00fcrkiye'ye kar\u015f\u0131 hala eli kanl\u0131 ter\u00f6ristlerin, kendi halk\u0131n\u0131 katleden diktat\u00f6rlerin, \u00e7\u0131karc\u0131 lobilerin yan\u0131nda yer alanlar\u0131n, bir an \u00f6nce ger\u00e7ekleri g\u00f6rmelerini diliyoruz. B\u00f6lgemizde ve d\u00fcnyada \u00fclkemizin d\u0131\u015fland\u0131\u011f\u0131 hi\u00e7bir projenin hi\u00e7bir plan\u0131n hi\u00e7bir siyasi ve ekonomik olu\u015fumun ba\u015far\u0131 \u015fans\u0131 yoktur. Balkanlar'dan Akdeniz'e, Kuzey Afrika'dan G\u00fcney Asya'ya kadar bu ger\u00e7e\u011fin \u00f6rneklerini her yerde g\u00f6rmek m\u00fcmk\u00fcnd\u00fcr. \u0130n\u015fallah yeni d\u00f6nemde, t\u00fcm bu hakikatler \u0131\u015f\u0131\u011f\u0131nda, b\u00fcy\u00fck ve g\u00fc\u00e7l\u00fc T\u00fcrkiye'nin in\u015fas\u0131n\u0131 h\u0131zla tamamlayaca\u011f\u0131z.\"\n\n\"Yar\u0131n 19.19'da t\u00fcm stadyumlar \u0131\u015f\u0131kland\u0131r\u0131larak, \u0130stiklal Mar\u015f\u0131 yay\u0131n\u0131 yap\u0131lacak\"\n\nCumhurba\u015fkan\u0131 Recep Tayyip Erdo\u011fan, milletin ve t\u00fcm gen\u00e7lerin 19 May\u0131s Atat\u00fcrk'\u00fc Anma Gen\u00e7lik ve Spor Bayram\u0131'n\u0131 tebrik ederken, s\u00f6zlerini \u015f\u00f6yle sonland\u0131rd\u0131:\n\n\"Bundan 101 y\u0131l \u00f6nce bir 19 May\u0131s g\u00fcn\u00fc Samsun'a ayak basarak \u0130stiklal M\u00fccadelesi'nin ilk ad\u0131m\u0131n\u0131 atan Gazi Mustafa Kemal Atat\u00fcrk ile t\u00fcm Kurtulu\u015f Sava\u015f\u0131 kahramanlar\u0131m\u0131z\u0131 tazimle yad ediyorum. Yine bu arada az \u00f6nce Kars Ka\u011f\u0131zman'da bir askerimiz \u015fehit oldu. \u015eehidimize Allah'tan rahmet diliyorum. T\u00fcm yak\u0131nlar\u0131na ba\u015fsa\u011fl\u0131\u011f\u0131 diliyorum.\n\nYine yar\u0131n di\u011fer faaliyetlerin yan\u0131 s\u0131ra saat 19.19'da \u00fclkemizde t\u00fcm stadyumlar \u0131\u015f\u0131kland\u0131r\u0131larak, seslendirme cihazlar\u0131ndan \u0130stiklal Mar\u015f\u0131 yay\u0131n\u0131 yap\u0131lacakt\u0131r. Milletimizin t\u00fcm fertlerini ayn\u0131 saatte evlerinin pencerelerinden veya balkonlar\u0131ndan \u0130stiklal Mar\u015f\u0131 okumaya davet ediyoruz. Bug\u00fcn 1944'te Stalin'in emriyle y\u00fcz binlerce K\u0131r\u0131m T\u00fcrk'\u00fcn\u00fcn yurtlar\u0131ndan s\u00fcrg\u00fcn edili\u015finin ve topraklar\u0131n\u0131n i\u015fgalinin 76. y\u0131l d\u00f6n\u00fcm\u00fcd\u00fcr. S\u00fcrg\u00fcne \u00f6zellikle dikkati \u00e7ekiyorum. Bu s\u00fcrg\u00fcnde \u015fehit olan K\u0131r\u0131m Tatarlar\u0131m\u0131z\u0131 rahmetle yad ediyor, K\u0131r\u0131ml\u0131 karde\u015flerimizin daima yan\u0131nda bulunmaya devam edece\u011fimizi belirtmek istiyorum.\"",
    "keywords": [
        "g\u00fcnl\u00fck",
        "dakika",
        "bayramda",
        "bu",
        "tek",
        "erdo\u011fan",
        "t\u00fcm",
        "k\u0131s\u0131tlama",
        "son",
        "cumhurba\u015fkan\u0131",
        "yeni",
        "daha",
        "i\u00e7in",
        "d\u00f6rt",
        "ve",
        "bir",
        "olarak",
        "da",
        "ilde"
    ],
    "meta_keywords": [
        ""
    ],
    "publish_date": null,
    "summary": "Cumhurba\u015fkan\u0131 Recep Tayyip Erdo\u011fan, \"Siyasette kurduklar\u0131 ittifak\u0131 sahada devlete, kamu g\u00f6revlilerine, mazlumlara sald\u0131rmak \u00fczere geni\u015fletenlerin hesab\u0131n\u0131 elbette milletimiz sand\u0131kta g\u00f6recektir.\"\nCumhurba\u015fkan\u0131 Erdo\u011fan, \"Rabbimden bu m\u00fcbarek g\u00fcn ve gecelerin \u00fclkemiz, milletimiz, \u0130slam alemi ve t\u00fcm insanl\u0131k i\u00e7in huzura, esenli\u011fe ve bar\u0131\u015fa vesile k\u0131lmas\u0131n\u0131 diliyorum.\n\u00dclkemizde, Suriye'de, Libya'da ve d\u00fcnyan\u0131n ba\u015fka yerlerinde, \u015fu m\u00fcbarek g\u00fcnde bile masum kan\u0131 ak\u0131tmaktan \u00e7ekinmeyen ter\u00f6ristleri ve zalimleri Mevlam kahhar ismiyle kahretsin diyorum.\"\nVarl\u0131k sebeplerini bu \u00fclkenin \u00e7\u00f6k\u00fc\u015f\u00fcne, bat\u0131\u015f\u0131na, y\u0131k\u0131l\u0131\u015f\u0131na, milletin yokluk ve ac\u0131 \u00e7ekmesine ba\u011flayanlar\u0131n ger\u00e7ek y\u00fczlerini gizlemeye art\u0131k suratlar\u0131ndaki maskeler, makyajlar da yetmiyor.\n\u00d6zellikle \u00fclkemizin i\u00e7inden ge\u00e7ti\u011fi \u015fu zor g\u00fcnlerde insanlar\u0131n i\u015fine, a\u015f\u0131na, ekme\u011fine, sa\u011fl\u0131\u011f\u0131na g\u00f6sterdi\u011finiz hassasiyete \u00f6zellikle bu tahamm\u00fcl edemeyen kirli zihniyet, bu iki olayda kendini a\u00e7\u0131k\u00e7a if\u015fa etmi\u015ftir.\nSiyasette kurduklar\u0131 ittifak\u0131 sahada devlete, kamu g\u00f6revlilerine, mazlumlara sald\u0131rmak \u00fczere geni\u015fletenlerin hesab\u0131n\u0131 elbette milletimiz sand\u0131kta g\u00f6recektir.\nK\u00fc\u00e7\u00fck siyasi \u00e7\u0131karlar u\u011fruna eli kanl\u0131 ter\u00f6ristlerle ve uzant\u0131lar\u0131yla gizli, a\u00e7\u0131k ittifak i\u00e7ine girenlerin yakas\u0131ndan milletimizin eli eksik olmayacakt\u0131r.\"\nCumhurba\u015fkan\u0131 Erdo\u011fan, ge\u00e7mi\u015fte \u00fclkenin her meselesi gibi bu kanayan yaray\u0131 kal\u0131c\u0131 olarak \u00e7\u00f6zmek i\u00e7in gayret g\u00f6sterdiklerini anlatarak, \"Hamdolsun bu \u00e7aban\u0131n kar\u015f\u0131l\u0131\u011f\u0131n\u0131 halk\u0131m\u0131z\u0131n deste\u011fini devletinin yan\u0131na \u00e7ekmeyi ba\u015fararak ald\u0131k.\nBu samimi m\u00fccadeleyi en a\u011f\u0131r ifadelerle itham edenlerin bug\u00fcn 3-5 milletvekilli\u011fi veya belediye ba\u015fkanl\u0131\u011f\u0131 i\u00e7in d\u00fc\u015ft\u00fckleri zelil hali ibretle takip ediyoruz.\nAmac\u0131 Hakk'a ve halka hizmet olmayan t\u00fcm proje siyaset\u00e7ilerin partilerin eninde sonunda d\u00fc\u015fecekleri durum i\u015fte budur.\nMilletvekili pazar\u0131 kurmaktan, ter\u00f6r \u00f6rg\u00fctleri ile ittifaka, \u00fclkesini yurt d\u0131\u015f\u0131nda karalamaya kadar her t\u00fcrl\u00fc kepazeli\u011fi sergileyip \u00fczerini demokrasi k\u0131l\u0131f\u0131 ile \u00f6rtmeye \u00e7al\u0131\u015fanlar i\u00e7in yolun sonu g\u00f6r\u00fclm\u00fc\u015ft\u00fcr.\"\nCumhurba\u015fkan\u0131 Erdo\u011fan, T\u00fcrkiye'nin, \u00f6n\u00fcm\u00fczdeki d\u00f6nemde sadece salg\u0131n\u0131 yenmekle ve 2023 hedeflerine ula\u015fmakla kalmayaca\u011f\u0131n\u0131 ifade ederek, ayn\u0131 zamanda bu hastal\u0131kl\u0131 siyasetin temsilcilerinden de kurtulaca\u011f\u0131n\u0131 s\u00f6yledi.\nErdo\u011fan, demokrasi ve kalk\u0131nma yolculu\u011funun 2053 ve 2071 menzilleri i\u00e7in gelecek nesillere tek millet, tek bayrak, tek vatan, tek devlet temelleri \u00fczerinde y\u00fckselen bir T\u00fcrkiye b\u0131rakmakta kararl\u0131 olduklar\u0131na vurgu yapt\u0131.\nT\u00fcrkiye'nin fiziki mesafeye riayet, sa\u011fl\u0131k sistemini g\u00fc\u00e7l\u00fc tutma, g\u0131da ve temizlik tedarikiyle kamu g\u00fcvenli\u011fi ba\u015fl\u0131klar\u0131 etraf\u0131nda toplad\u0131\u011f\u0131m\u0131z salg\u0131nla m\u00fccadelesi ba\u015far\u0131yla s\u00fcr\u00fcyor.\nK\u00fcresel d\u00fczeyde etkili olan bu salg\u0131n tehditinin tamamen ortadan kalkmas\u0131, sorunun t\u00fcm d\u00fcnyada \u00e7\u00f6z\u00fcm\u00fcyle m\u00fcmk\u00fcnd\u00fcr.\nOysa baz\u0131 \u00fclkelerde salg\u0131n daha yeni h\u0131z kazanm\u0131\u015ft\u0131r.\nT\u00fcrkiye olarak y\u0131llarca s\u0131n\u0131rlar\u0131m\u0131z\u0131 d\u0131\u015far\u0131ya tamamen kapat\u0131p, g\u00fcnl\u00fck hayat\u0131 t\u00fcm\u00fcyle durdurup, salg\u0131n\u0131n biti\u015fini bekleyemeyiz.\nHer hafta alt\u0131n\u0131 \u0131srarla \u00e7izdi\u011fim gibi ne \u00fclkemizde ne de d\u00fcnyada art\u0131k hi\u00e7bir \u015fey birka\u00e7 ay \u00f6ncesi gibi olmayacakt\u0131r.\nSalg\u0131nla m\u00fccadelenin en etkili y\u00f6ntemi olarak ifade etti\u011fimiz maske, mesafe ve temizlik \u00fc\u00e7l\u00fcs\u00fc, art\u0131k hayat\u0131m\u0131z\u0131n vazge\u00e7ilmez birer par\u00e7as\u0131 haline gelecektir.\nSa\u011fl\u0131k hizmetleri ve temizlik malzemeleri konusunda T\u00fcrkiye'de hi\u00e7 bir s\u0131k\u0131nt\u0131n\u0131n olmad\u0131\u011f\u0131n\u0131 aktaran Erdo\u011fan, hastanelerde tedavi g\u00f6ren vaka say\u0131s\u0131n\u0131n olduk\u00e7a d\u00fc\u015f\u00fck d\u00fczeyde oldu\u011funu belirtti.\nHizmete a\u00e7t\u0131klar\u0131 ve a\u00e7mak \u00fczere olduklar\u0131 yeni hastanelerle, istihdam ettikleri yeni personellerle sa\u011fl\u0131k altyap\u0131s\u0131n\u0131 daha da g\u00fc\u00e7lendirdiklerini ifade eden Erdo\u011fan, \"Ba\u015fak\u015fehir'deki \u015fehir hastanesinin tamam\u0131n\u0131 per\u015fembe g\u00fcn\u00fc Japonya Ba\u015fbakan\u0131 Say\u0131n Abe ile birlikte hizmete a\u00e7\u0131yoruz.\nBu hastanemizin ad\u0131n\u0131 Ba\u015fak\u015fehir \u00c7am ve Sakura \u015eehir Hastanesi olarak belirledik.\nZira i\u015f birli\u011fiyle in\u015fa etti\u011fimiz bu hastanede bu isim s\u00fcrekli olarak adeta bir sembol olarak kals\u0131n istedik.\"\nHer g\u00fcn \u015feffaf bir \u015fekilde kamuoyuyla payla\u015f\u0131lan veriler, yeni hasta ve \u00f6l\u00fcm oran\u0131n\u0131n belirli bir d\u00fczeyde yatay \u00e7izgiye ge\u00e7ti\u011fini g\u00f6steriyor.\nHalbuki bizim bu \u00e7izgiyi a\u015fa\u011f\u0131 y\u00f6nl\u00fc olarak s\u00fcrd\u00fcrmemiz, yeni vaka say\u0131s\u0131n\u0131 en k\u0131sa s\u00fcrede kesmemiz gerekiyor.\nCumhurba\u015fkan\u0131 Erdo\u011fan, hayata ge\u00e7irmeye ba\u015flad\u0131klar\u0131 normalle\u015fme takviminin s\u00fcrmesinin ancak vaka say\u0131s\u0131n\u0131n \u00e7ok daha a\u015fa\u011f\u0131ya inerek, s\u0131f\u0131rlanmas\u0131yla m\u00fcmk\u00fcn olabilece\u011fini ifade etti.\nBu, her birimizin destek vermemiz gereken, kurallara riayet etmemiz gereken, dikkatini ve hassasiyetini korumas\u0131 halinde neticeye ula\u015fabilece\u011fimiz bir m\u00fccadeledir.\nTek bir ihmalin dahi a\u011f\u0131r sonu\u00e7lar ortaya \u00e7\u0131kartabildi\u011fi bu s\u00fcreci, kendimizin ve evlatlar\u0131m\u0131z\u0131n g\u00fcvenli gelece\u011fi i\u00e7in her birlikte sahiplenmeliyiz.\"\nErdo\u011fan, aradan ge\u00e7en bir haftal\u0131k d\u00f6nemde baz\u0131 illerdeki k\u00fc\u00e7\u00fck s\u0131k\u0131nt\u0131lar d\u0131\u015f\u0131nda genel olarak bu uygulaman\u0131n sorunsuz y\u00fcr\u00fcd\u00fc\u011f\u00fcn\u00fcn g\u00f6r\u00fcld\u00fc\u011f\u00fcn\u00fc belirtti.\nHalen 15 ilimizde cumartesi g\u00fcn\u00fcnden beri devam eden ve yar\u0131n gece sona erecek olan soka\u011fa \u00e7\u0131kma s\u0131n\u0131rlamas\u0131na riayet eden vatanda\u015flar\u0131m\u0131za sab\u0131rlar\u0131 ve anlay\u0131\u015flar\u0131 i\u00e7in te\u015fekk\u00fcr ediyorum.\"\nYine sosyal koruma kalkan\u0131 kapsam\u0131nda k\u0131sa \u00e7al\u0131\u015fma \u00f6dene\u011fi, i\u015fsizlik \u00f6dene\u011fi ve nakit deste\u011fiyle 4,5 milyonu a\u015fk\u0131n vatanda\u015f\u0131m\u0131za 6 milyar lira kaynak aktard\u0131k.\nB\u00f6ylece son 2 ayda 10 milyon vatanda\u015f\u0131m\u0131za 11,5 milyar lira kar\u015f\u0131l\u0131ks\u0131z nakit deste\u011fi vererek bu zor g\u00fcnlerde milletimizin yan\u0131nda oldu\u011fumuzu g\u00f6sterdik.\"\nCumhurba\u015fkan\u0131 Erdo\u011fan, sanayiciden esnafa kadar t\u00fcm kesimlere vergi, sigorta, \u00f6zellikle sigorta primi ve taksit \u00f6demelerinin ertelenmesinden uygun \u015fartl\u0131 krediye kadar pek \u00e7ok destek verdiklerini kaydetti.\n\u0130\u015f yerlerinin giri\u015flerine \u00e7al\u0131\u015fma saati, kullan\u0131m alan\u0131 ve ayn\u0131 anda i\u00e7eride bulunabilecek m\u00fc\u015fteri say\u0131s\u0131n\u0131 g\u00f6steren kapasite bilgisi afi\u015fleri as\u0131lacakt\u0131r.\nArife g\u00fcn\u00fcnden bayram\u0131n son g\u00fcn\u00fcne kadar, 23-24-25-26 May\u0131s tarihlerinde 81 ilimizin tamam\u0131nda soka\u011fa \u00e7\u0131kma k\u0131s\u0131tlamas\u0131 uygulanacakt\u0131r.\nBu hafta \u00e7ar\u015famba ve cuma g\u00fcnleri gen\u00e7lerimizle ilgili esnetme uygulamas\u0131 yine devam edecektir.\nCezaevlerinde bir s\u00fcredir yap\u0131lmayan kapal\u0131 g\u00f6r\u00fc\u015fleri, belirli s\u0131n\u0131rland\u0131rmalar ve tedbirler e\u015fli\u011finde haziran ay\u0131 itibar\u0131yla yeniden ba\u015flat\u0131yoruz.\n29 May\u0131s Cuma g\u00fcn\u00fc cuma namaz\u0131yla birlikte \u00f6ncelikle valilikler ve m\u00fcft\u00fcl\u00fckler taraf\u0131ndan belirlenen \u015fartlar\u0131 uygun camilerden ba\u015flayarak camilerimizi ibadete a\u00e7\u0131yoruz.\nBir s\u00fcre camilerimizde sadece \u00f6\u011flen ve ikindi vakitlerinde cemaatle namaz k\u0131l\u0131nacak, di\u011fer vakitlerde bireysel ibadet uygulamas\u0131 s\u00fcrecektir.\n\u00dcretimde, ihracatta, istihdamda kaybetti\u011fimiz her \u015feyi \u00e7ok daha fazlas\u0131yla \u00e7ok daha k\u0131sa s\u00fcrede geri alman\u0131n haz\u0131rl\u0131klar\u0131 i\u00e7indeyiz.\nAdeta t\u00fcm d\u00fcnyan\u0131n can derdine d\u00fc\u015ft\u00fc\u011f\u00fc b\u00f6yle bir d\u00f6nemde dahi \u00fclkemize y\u00f6nelik sald\u0131r\u0131lar\u0131n, kurulan tuzaklar\u0131n oynanan sinsi oyunlar\u0131n kesintisiz s\u00fcrd\u00fc\u011f\u00fcn\u00fc g\u00f6r\u00fcyoruz.\nSalg\u0131n d\u00f6neminde sanayicimizi, esnaf\u0131m\u0131z ve i\u015f d\u00fcnyam\u0131z\u0131 rahatlatmak i\u00e7in verdi\u011fimiz kredilere dahi g\u00f6z\u00fcn\u00fc dikip 2-3 kat\u0131 faizle yurt d\u0131\u015f\u0131na \u00e7ekmeye \u00e7al\u0131\u015fanlar\u0131 hezimete u\u011fratt\u0131k.\nDo\u011frudan veya dolayl\u0131 olarak bu al\u00e7ak oyuna alet olanlar\u0131 da dikkatle takip ediyoruz.\nSuriye'den Libya'ya kadar geni\u015f bir alanda \u00fclkemizin kar\u015f\u0131s\u0131nda olan herkesi desteklemeyi temel politika haline d\u00f6n\u00fc\u015ft\u00fcrenleri bir an \u00f6nce pozisyonlar\u0131n\u0131 g\u00f6zden ge\u00e7irmeye davet ediyoruz.\nD\u00fcnyan\u0131n yeni bir de\u011fi\u015fimin e\u015fi\u011finde oldu\u011fu a\u00e7\u0131k\u00e7a ortada iken T\u00fcrkiye'ye kar\u015f\u0131 hala eli kanl\u0131 ter\u00f6ristlerin, kendi halk\u0131n\u0131 katleden diktat\u00f6rlerin, \u00e7\u0131karc\u0131 lobilerin yan\u0131nda yer alanlar\u0131n, bir an \u00f6nce ger\u00e7ekleri g\u00f6rmelerini diliyoruz.\nB\u00f6lgemizde ve d\u00fcnyada \u00fclkemizin d\u0131\u015fland\u0131\u011f\u0131 hi\u00e7bir projenin hi\u00e7bir plan\u0131n hi\u00e7bir siyasi ve ekonomik olu\u015fumun ba\u015far\u0131 \u015fans\u0131 yoktur.\n\u0130n\u015fallah yeni d\u00f6nemde, t\u00fcm bu hakikatler \u0131\u015f\u0131\u011f\u0131nda, b\u00fcy\u00fck ve g\u00fc\u00e7l\u00fc T\u00fcrkiye'nin in\u015fas\u0131n\u0131 h\u0131zla tamamlayaca\u011f\u0131z.\"\nYine yar\u0131n di\u011fer faaliyetlerin yan\u0131 s\u0131ra saat 19.19'da \u00fclkemizde t\u00fcm stadyumlar \u0131\u015f\u0131kland\u0131r\u0131larak, seslendirme cihazlar\u0131ndan \u0130stiklal Mar\u015f\u0131 yay\u0131n\u0131 yap\u0131lacakt\u0131r.\nBug\u00fcn 1944'te Stalin'in emriyle y\u00fcz binlerce K\u0131r\u0131m T\u00fcrk'\u00fcn\u00fcn yurtlar\u0131ndan s\u00fcrg\u00fcn edili\u015finin ve topraklar\u0131n\u0131n i\u015fgalinin 76. y\u0131l d\u00f6n\u00fcm\u00fcd\u00fcr.\nBu s\u00fcrg\u00fcnde \u015fehit olan K\u0131r\u0131m Tatarlar\u0131m\u0131z\u0131 rahmetle yad ediyor, K\u0131r\u0131ml\u0131 karde\u015flerimizin daima yan\u0131nda bulunmaya devam edece\u011fimizi belirtmek istiyorum.\"",
    "article_html": "",
    "meta_description": "G\u00fcncel Haberler - Gelen  son dakika haberine g\u00f6re Cumhurba\u015fkan\u0131 Erdo\u011fan taraf\u0131ndan yap\u0131lan son dakika a\u00e7\u0131klamas\u0131nda yeni corona vir\u00fcs tedbirleri a\u00e7\u0131kland\u0131. \u0130\u015fte a\u00e7\u0131klanan o tedbirler...",
    "meta_lang": "tr"
}