{
    "article_id": "882dee9bd6513f86f75a3cea769c6653.1590265817.4726439",
    "title": "Work and Travel \u00e7\u0131kmaza girdi",
    "authors": [],
    "canonical_link": "https://www.milliyet.com.tr/egitim/work-and-travel-cikmaza-girdi-6215958",
    "url": "http://milliyet.com.tr/egitim/work-and-travel-cikmaza-girdi-6215958",
    "top_img": "https://i2.milimaj.com/i/milliyet/75/0x0/5ec448f755428017543de22f.jpg",
    "meta_img": "https://i2.milimaj.com/i/milliyet/75/0x0/5ec448f755428017543de22f.jpg",
    "movies": [],
    "text": "ABD h\u00fck\u00fcmetinin kontrol\u00fc alt\u0131nda d\u00fczenlenen ve d\u00fcnyan\u0131n farkl\u0131 \u00fclkelerinden \u00fcniversite \u00f6\u011frencilerinin yaz tatilleri boyunca ABD\u2019de \u00e7al\u0131\u015f\u0131p, gezmelerine olanak tan\u0131yan Work and Travel Program\u0131 (WAT), bu y\u0131l koronavir\u00fcs nedeniyle sekteye u\u011frad\u0131.\n\nT\u00fcrkiye\u2019den yakla\u015f\u0131k 7 bin \u00f6\u011frencinin faydalanmas\u0131 beklenen programda, pandeminin ba\u015flamas\u0131yla iptaller art arda geldi. Bu da \u00f6\u011frenciler ile dan\u0131\u015fmanl\u0131k hizmeti veren \u015firketler aras\u0131nda para iadesi konusunda anla\u015fmazl\u0131klar ya\u015fanmas\u0131na neden oldu. Baz\u0131 \u015firketler, 2 binden ba\u015flay\u0131p 3 bin dolara kadar \u00e7\u0131kan \u00fccretlerin tamam\u0131n\u0131 iade etmeyece\u011fini s\u00f6ylerken baz\u0131lar\u0131 ise kesinti yap\u0131yor ya da t\u00fcm haklar\u0131 gelecek y\u0131l kullanacak \u015fekilde sakl\u0131 tutuyor.\n\nBu konuda hizmet veren dan\u0131\u015fmanl\u0131k \u015firketlerden g\u00f6r\u00fc\u015f ald\u0131k. Bir \u015firket yetkilisi isteyenlere iade yapt\u0131klar\u0131n\u0131 belirterek \u201cAncak bu program\u0131 uygulayan baz\u0131 acentalar \u00fccret iadesi yapm\u0131yor. M\u00fccbir sebeple programa kat\u0131lamayacak \u00f6\u011frenciler, \u00f6dedikleri \u00fccreti acentadan alamazlarsa mahkemeye ba\u015fvurabilir ve alabilirler\u201d dedi. \u201cB\u00fct\u00fcn u\u00e7u\u015flar iptal ayr\u0131ca konsolosluklar da kapal\u0131, o nedenle program iptal edilmeli\u201d diyen yetkili, salg\u0131n\u0131n devam etmesi durumunda program\u0131n gelecek y\u0131l da olmayabilece\u011fini \u00e7\u00fcnk\u00fc ABD\u2019de i\u015fsizlik oran\u0131n\u0131n y\u00fckseldi\u011fini, \u00f6\u011frencilere sezonluk i\u015f bulman\u0131n zorla\u015faca\u011f\u0131n\u0131 s\u00f6yledi.\n\n\u2018Gitmek isteyen de var\u2019\n\nBir di\u011fer \u015firket ise s\u00f6z konusu kar\u0131\u015f\u0131kl\u0131kta Amerikan Konsololu\u011fu\u2019nun da etkisi oldu\u011funu kaydetti. 7 bin \u00f6\u011frenciden yakla\u015f\u0131k 2 bin ki\u015finin vizesi oldu\u011funu belirten yetkili \u015funlar\u0131 s\u00f6yledi: \u201cGeriye kalanlar\u0131n vizesi yok. Ancak konsolosluk vize i\u015flemlerini ask\u0131ya ald\u0131\u011f\u0131 i\u00e7in bu \u00f6\u011frenciler vizem \u00e7\u0131kmaz korkusuyla program\u0131 iptal etmeyi d\u00fc\u015f\u00fcn\u00fcyorlar. Vizesi olanlar\u0131n b\u00fcy\u00fck \u00e7o\u011funlu\u011fu u\u00e7u\u015flar ba\u015flarsa programa kat\u0131lmak istiyor. \u00d6n\u00fcm\u00fczde 6 hafta var. D\u00fcnyada normalle\u015fme bekleniyor. Amerika\u2019da ekonomi h\u0131zl\u0131 d\u00f6nmeye ba\u015flayacak. \u015eu an tamamen program iptal edildi gibi bir alg\u0131 var. Bu s\u00f6z konusu de\u011fil. Gitmek istemeyenlere haklar\u0131n\u0131n seneye b\u0131rak\u0131lmas\u0131 teklif edilebilir. Bu da istenmiyorsa makul bir kesinti yap\u0131larak para iade edilmeli. Hi\u00e7 kesinti olmamas\u0131 do\u011fru de\u011fil \u00e7\u00fcnk\u00fc biz de aylard\u0131r u\u011fra\u015f\u0131yoruz.\u201d\n\n\u00d6\u011frenciler paras\u0131n\u0131 geri istiyor\n\nMa\u011fdur oldu\u011funu ve koronavir\u00fcs nedeniyle ald\u0131\u011f\u0131 u\u00e7ak biletinin de iptal oldu\u011funu belirten bir \u00f6\u011frenci, \u201cDurumu arac\u0131 \u015firket kabul etmiyor. 2000 dolar \u00f6dedim, param\u0131 vermiyorlar. Durum ortada. Bu zamanda bir yere gidemeyiz. Zaten \u00fcniversiteler uzaktan e\u011fitim veriyor. Belki yaz aylar\u0131nda telafi e\u011fitimi olacak. Bu y\u00fczden gidemem. Param\u0131n iadesini bekliyorum\u201d diyor.\n\nBu durumu ya\u015fayan \u00f6\u011frencilerden baz\u0131lar\u0131 ise \u015funlar\u0131 s\u00f6yledi:\n\n- \u00c7o\u011fu ki\u015fi gibi ben de ABD\u2019ye gitme hayali kurdum ve 3000 dolar para biriktirdim. Ama \u015fu an pandemi y\u00fcz\u00fcnden gitmek istemiyorum. \u0130ptal edersem 500 dolar kesilecek.\n\n- ABD\u2019ye gitmek i\u00e7in arac\u0131 \u015firketlere 2000 dolar \u00f6dedik. Program olmayaca\u011f\u0131 i\u00e7in param\u0131z\u0131n iadesini istiyoruz fakat \u015firketler 750 dolar kesiyor.\n\n- Kayd\u0131m\u0131z\u0131 bu y\u0131l korona y\u00fcz\u00fcnden iptal etmek istiyoruz ancak \u015firketler bizden 500 dolar ile 1000 dolar aras\u0131nda kesinti yapmak istiyor. Alamad\u0131\u011f\u0131m\u0131z hizmetin bedelini \u00f6demek zorunda b\u0131rak\u0131l\u0131yoruz.",
    "keywords": [
        "travel",
        "work",
        "bu",
        "\u00e7\u0131kmaza",
        "iptal",
        "\u015firketler",
        "dolar",
        "y\u0131l",
        "ve",
        "girdi",
        "bir",
        "oldu\u011funu",
        "da",
        "kesinti"
    ],
    "meta_keywords": [
        ""
    ],
    "publish_date": null,
    "summary": "ABD h\u00fck\u00fcmetinin kontrol\u00fc alt\u0131nda d\u00fczenlenen ve d\u00fcnyan\u0131n farkl\u0131 \u00fclkelerinden \u00fcniversite \u00f6\u011frencilerinin yaz tatilleri boyunca ABD\u2019de \u00e7al\u0131\u015f\u0131p, gezmelerine olanak tan\u0131yan Work and Travel Program\u0131 (WAT), bu y\u0131l koronavir\u00fcs nedeniyle sekteye u\u011frad\u0131.\nT\u00fcrkiye\u2019den yakla\u015f\u0131k 7 bin \u00f6\u011frencinin faydalanmas\u0131 beklenen programda, pandeminin ba\u015flamas\u0131yla iptaller art arda geldi.\nBu da \u00f6\u011frenciler ile dan\u0131\u015fmanl\u0131k hizmeti veren \u015firketler aras\u0131nda para iadesi konusunda anla\u015fmazl\u0131klar ya\u015fanmas\u0131na neden oldu.\nBaz\u0131 \u015firketler, 2 binden ba\u015flay\u0131p 3 bin dolara kadar \u00e7\u0131kan \u00fccretlerin tamam\u0131n\u0131 iade etmeyece\u011fini s\u00f6ylerken baz\u0131lar\u0131 ise kesinti yap\u0131yor ya da t\u00fcm haklar\u0131 gelecek y\u0131l kullanacak \u015fekilde sakl\u0131 tutuyor.\nBu konuda hizmet veren dan\u0131\u015fmanl\u0131k \u015firketlerden g\u00f6r\u00fc\u015f ald\u0131k.\nBir \u015firket yetkilisi isteyenlere iade yapt\u0131klar\u0131n\u0131 belirterek \u201cAncak bu program\u0131 uygulayan baz\u0131 acentalar \u00fccret iadesi yapm\u0131yor.\nM\u00fccbir sebeple programa kat\u0131lamayacak \u00f6\u011frenciler, \u00f6dedikleri \u00fccreti acentadan alamazlarsa mahkemeye ba\u015fvurabilir ve alabilirler\u201d dedi.\n\u201cB\u00fct\u00fcn u\u00e7u\u015flar iptal ayr\u0131ca konsolosluklar da kapal\u0131, o nedenle program iptal edilmeli\u201d diyen yetkili, salg\u0131n\u0131n devam etmesi durumunda program\u0131n gelecek y\u0131l da olmayabilece\u011fini \u00e7\u00fcnk\u00fc ABD\u2019de i\u015fsizlik oran\u0131n\u0131n y\u00fckseldi\u011fini, \u00f6\u011frencilere sezonluk i\u015f bulman\u0131n zorla\u015faca\u011f\u0131n\u0131 s\u00f6yledi.\n\u2018Gitmek isteyen de var\u2019Bir di\u011fer \u015firket ise s\u00f6z konusu kar\u0131\u015f\u0131kl\u0131kta Amerikan Konsololu\u011fu\u2019nun da etkisi oldu\u011funu kaydetti.\n7 bin \u00f6\u011frenciden yakla\u015f\u0131k 2 bin ki\u015finin vizesi oldu\u011funu belirten yetkili \u015funlar\u0131 s\u00f6yledi: \u201cGeriye kalanlar\u0131n vizesi yok.\nAncak konsolosluk vize i\u015flemlerini ask\u0131ya ald\u0131\u011f\u0131 i\u00e7in bu \u00f6\u011frenciler vizem \u00e7\u0131kmaz korkusuyla program\u0131 iptal etmeyi d\u00fc\u015f\u00fcn\u00fcyorlar.\nVizesi olanlar\u0131n b\u00fcy\u00fck \u00e7o\u011funlu\u011fu u\u00e7u\u015flar ba\u015flarsa programa kat\u0131lmak istiyor.\n\u00d6n\u00fcm\u00fczde 6 hafta var.\nD\u00fcnyada normalle\u015fme bekleniyor.\nAmerika\u2019da ekonomi h\u0131zl\u0131 d\u00f6nmeye ba\u015flayacak.\n\u015eu an tamamen program iptal edildi gibi bir alg\u0131 var.\nBu s\u00f6z konusu de\u011fil.\nGitmek istemeyenlere haklar\u0131n\u0131n seneye b\u0131rak\u0131lmas\u0131 teklif edilebilir.\nBu da istenmiyorsa makul bir kesinti yap\u0131larak para iade edilmeli.\nHi\u00e7 kesinti olmamas\u0131 do\u011fru de\u011fil \u00e7\u00fcnk\u00fc biz de aylard\u0131r u\u011fra\u015f\u0131yoruz.\u201d\u00d6\u011frenciler paras\u0131n\u0131 geri istiyorMa\u011fdur oldu\u011funu ve koronavir\u00fcs nedeniyle ald\u0131\u011f\u0131 u\u00e7ak biletinin de iptal oldu\u011funu belirten bir \u00f6\u011frenci, \u201cDurumu arac\u0131 \u015firket kabul etmiyor.\n2000 dolar \u00f6dedim, param\u0131 vermiyorlar.\nDurum ortada.\nBu zamanda bir yere gidemeyiz.\nZaten \u00fcniversiteler uzaktan e\u011fitim veriyor.\nBelki yaz aylar\u0131nda telafi e\u011fitimi olacak.\nBu y\u00fczden gidemem.\nParam\u0131n iadesini bekliyorum\u201d diyor.\nBu durumu ya\u015fayan \u00f6\u011frencilerden baz\u0131lar\u0131 ise \u015funlar\u0131 s\u00f6yledi:- \u00c7o\u011fu ki\u015fi gibi ben de ABD\u2019ye gitme hayali kurdum ve 3000 dolar para biriktirdim.\nAma \u015fu an pandemi y\u00fcz\u00fcnden gitmek istemiyorum.\n\u0130ptal edersem 500 dolar kesilecek.\n- ABD\u2019ye gitmek i\u00e7in arac\u0131 \u015firketlere 2000 dolar \u00f6dedik.\nProgram olmayaca\u011f\u0131 i\u00e7in param\u0131z\u0131n iadesini istiyoruz fakat \u015firketler 750 dolar kesiyor.\n- Kayd\u0131m\u0131z\u0131 bu y\u0131l korona y\u00fcz\u00fcnden iptal etmek istiyoruz ancak \u015firketler bizden 500 dolar ile 1000 dolar aras\u0131nda kesinti yapmak istiyor.\nAlamad\u0131\u011f\u0131m\u0131z hizmetin bedelini \u00f6demek zorunda b\u0131rak\u0131l\u0131yoruz.",
    "article_html": "",
    "meta_description": "En Son Haberler - \u00d6\u011frencilere ABD\u2019de hem \u00e7al\u0131\u015f\u0131p hem de gezmelerine olanak tan\u0131yan Work and Travel i\u00e7in \u00fccretini \u00f6deyenler ne yurt d\u0131\u015f\u0131na \u00e7\u0131kabiliyor ne de paralar\u0131n\u0131 alabiliyorlar.",
    "meta_lang": "tr"
}