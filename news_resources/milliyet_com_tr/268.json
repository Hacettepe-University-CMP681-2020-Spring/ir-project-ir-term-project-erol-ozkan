{
    "article_id": "7db4ee3f7a1140f0aaff958a44682431.1590265922.7166755",
    "title": "\u2018Salg\u0131n t\u00fcm d\u00fcnyaya kendine yetebilmenin \u00f6nemini g\u00f6sterdi\u2019",
    "authors": [],
    "canonical_link": "https://www.milliyet.com.tr/pazar/salgin-tum-dunyaya-kendine-yetebilmenin-onemini-gosterdi-6203998",
    "url": "http://milliyet.com.tr/pazar/salgin-tum-dunyaya-kendine-yetebilmenin-onemini-gosterdi-6203998",
    "top_img": "https://i2.milimaj.com/i/milliyet/75/0x0/5eadb0755542840ee04ef857.jpg",
    "meta_img": "https://i2.milimaj.com/i/milliyet/75/0x0/5eadb0755542840ee04ef857.jpg",
    "movies": [],
    "text": "Korona salg\u0131n\u0131 d\u00fcnyay\u0131 sarsarken ihtiya\u00e7lar\u0131m\u0131z\u0131 da de\u011fi\u015ftirdi. Maske, eldiven, kolonya ve dezenfektan liste ba\u015f\u0131na yerle\u015fti. Bunlar temin edilmesi kolay olanlar. Ancak a\u011f\u0131r hastalar\u0131m\u0131z i\u00e7in hayati \u00f6nemde olan solunum cihazlar\u0131yla ilgili ayn\u0131 \u015feyi s\u00f6ylemek m\u00fcmk\u00fcn de\u011fil. Solunum cihaz\u0131 olmad\u0131\u011f\u0131nda \u00f6l\u00fcm oran\u0131 2 hatta 3 kat art\u0131yor. \u0130\u015fte bu nedenle 850 ki\u015filik ekibi ile Baykar Milli S/\u0130HA Ar-Ge ve \u00dcretim Tesisleri\u2019nde insans\u0131z hava ara\u00e7lar\u0131 \u00fcreten Baykar Teknik M\u00fcd\u00fcr\u00fc Sel\u00e7uk Bayraktar hemen harekete ge\u00e7ti. Biz de bu vesileyle Sel\u00e7uk Bayraktar\u2019la bir araya geldik. Solunum cihazlar\u0131nda her par\u00e7a yerli \u00e7\u00fcnk\u00fc bu s\u00fcre\u00e7te kimse kimseye toplu i\u011fne bile vermek istemiyor. \u0130\u015f ba\u015fa d\u00fc\u015f\u00fcnce milli beraberlik ruhumuz sayesinde her eksik tamamlanm\u0131\u015f. Baykar \u00e7ok etkileyici bir yer. Gelecek orada dizayn ediliyor. U\u00e7an arabadan yeni nesil SiHA\u2019lara her \u015feyi g\u00f6rd\u00fck. Sel\u00e7uk Bayraktar ve ekibi sayesinde \u00fclkemle bir kez daha gurur duydum.\n\n- Sizi \u0130HA ve S\u0130HA \u00fcretimiyle halk\u0131m\u0131z yak\u0131ndan tan\u0131yor. Yerli solunum cihaz\u0131 \u00fcretmeye sizi iten s\u00fcre\u00e7ler ne oldu?\n\nKoronavir\u00fcs (Kovid-19) tespitiyle birlikte tedavinin en \u00f6nemli bile\u015fenlerinden biri solunum cihazlar\u0131yd\u0131. Hemen harekete ge\u00e7erek Sanayi ve Teknoloji Bakan\u0131m\u0131z Mustafa Varank ve Bakan Yard\u0131mc\u0131m\u0131z Fatih Kac\u0131r ile Sa\u011fl\u0131k Bakan\u0131m\u0131z Fahrettin Koca\u2019n\u0131n destekleriyle bir aksiyon plan\u0131 geli\u015ftirmeye \u00e7al\u0131\u015ft\u0131k. D\u00fcnya Sa\u011fl\u0131k \u00d6rg\u00fct\u00fc (WHO) verilerine g\u00f6re, Kovid-19 hastalar\u0131n\u0131n y\u00fczde 80'i hastanede tedavi g\u00f6rmeden bu hastal\u0131\u011f\u0131 atlat\u0131yor. Yo\u011fun bak\u0131ma yat\u0131r\u0131lmas\u0131 gereken hastalar\u0131n oran\u0131 ise y\u00fczde 5. Solunum cihaz\u0131 say\u0131s\u0131 ne kadar artarsa yo\u011fun bak\u0131ma al\u0131nan hastalar\u0131n hayatta kalma oran\u0131 o kadar y\u00fckseliyor. Solunum cihaz\u0131 olmad\u0131\u011f\u0131nda \u00f6l\u00fcm oran\u0131 2 hatta 3 kat art\u0131yor. \u0130lk etapta k\u00fc\u00e7\u00fck \u00f6l\u00e7ekli bir yerli teknoloji giri\u015fimi olan ve 12 adet yerli solunum cihaz\u0131 prototipi \u00fcretmi\u015f Biosys bulundu. Bu cihazlar Sa\u011fl\u0131k Bakanl\u0131\u011f\u0131\u2019ndan onay alm\u0131\u015f ve farkl\u0131 hastanelerde kullan\u0131lmaya ba\u015flam\u0131\u015ft\u0131. \u00dclkemizin ihtiyac\u0131 bu y\u00f6nde olunca hemen \u00e7al\u0131\u015fmalara ba\u015flad\u0131k.\n\n- Biz asl\u0131nda T\u00fcrkiye\u2019de bu \u015fekil bir teknolojik alt yap\u0131 oldu\u011funu bilmiyorduk. Siz buray\u0131 nas\u0131l kurdunuz?\n\nBaykar, 1984\u2019te otomotiv yan sanayine par\u00e7a \u00fcretmek i\u00e7in kuruldu. 2000\u2019den itibaren insans\u0131z hava ara\u00e7lar\u0131 \u00fczerine \u00e7al\u0131\u015fmaya ba\u015flad\u0131k. Baykar Milli S/\u0130HA Ar-Ge ve \u00dcretim Tesisleri\u2019ne ise 2017 y\u0131l\u0131nda ta\u015f\u0131nd\u0131k. Buras\u0131 tamamen insans\u0131z ara\u00e7lar geli\u015ftirilme ve \u00fcretilmesine y\u00f6nelik tasarland\u0131. Tesisi \u00f6zellikle kritik par\u00e7alar\u0131n \u00fcretimini kendimiz yapabilelim diye planlad\u0131k. Yakla\u015f\u0131k 850 ki\u015filik Baykar ailesinde 7 temel m\u00fchendislik disiplininden arkada\u015flar\u0131m\u0131z \u00e7al\u0131\u015f\u0131yor. \u00dczerinde \u00e7al\u0131\u015ft\u0131\u011f\u0131m\u0131z S/\u0130HA\u2019lar ile medikal cihazlar teknoloji olarak \u00e7ok farkl\u0131 de\u011fil. Kulland\u0131\u011f\u0131m\u0131z algoritmalar benzer ve uyumlu. D\u00fcnyada insanl\u0131k yarar\u0131na kullan\u0131lan bilgisayar, internet, GPS ve Data/Link teknolojikleri gibi bir\u00e7ok icat savunma firmalar\u0131 taraf\u0131ndan bulunarak kullan\u0131ma sunuldu. Mesela Baykar'\u0131n geli\u015ftirdi\u011fi Bayraktar TB2 S\u0130HA ve Bayraktar AKINCI T\u0130HA'n\u0131n u\u00e7u\u015f kontrol bilgisayarlar\u0131n\u0131 yapan yaz\u0131l\u0131m m\u00fchendisleri, solunum cihaz\u0131n\u0131n ak\u0131\u015f kontrol sistemlerini geli\u015ftirdi.\n\n- Yerli solunum cihaz\u0131 \u00fcretmek demek ne demek? Ba\u015ftan sona hep T\u00fcrklerle mi \u00e7al\u0131\u015fmak demek?\n\nFikri ve s\u0131nai haklar\u0131 T\u00fcrkiye\u2019ye ait tamamen \u00fclkemizde geli\u015ftirilen bir solunum cihaz\u0131n\u0131n sahibi olmak demek. T\u00fcrk m\u00fchendisler, firmalar ve tedarik\u00e7ilerle \u00e7al\u0131\u015ft\u0131k. Biosys, Baykar, Aselsan ve Ar\u00e7elik \u00e7al\u0131\u015fanlar\u0131ndan olu\u015fan 120 ki\u015filik m\u00fchendis ekibi geli\u015ftirme ve \u00fcretimin her alan\u0131nda ortak \u00e7al\u0131\u015f\u0131yorlar. Biosys, Baykar ve Aselsan\u2019da yap\u0131lan geli\u015ftirmeler ve algoritmalar\u0131n kullan\u0131ld\u0131\u011f\u0131 cihazlar Ar\u00e7elik\u2019in band\u0131nda \u00fcretiliyor.\n\n- Buray\u0131 bu cihazlar\u0131 geli\u015ftirebilecek bir de\u011fi\u015fime nas\u0131l soktunuz?\n\nBaykar Milli S/\u0130HA Ar-Ge ve \u00dcretim Tesisi i\u00e7inde yaz\u0131l\u0131m ve donan\u0131m ekiplerimizin kulland\u0131\u011f\u0131 bir b\u00f6l\u00fcm\u00fc bu \u00e7al\u0131\u015fmalar i\u00e7in d\u00fczenledik. Aselsan, Biosys ve Ar\u00e7elik\u2019ten gelen arkada\u015flar\u0131n da sa\u011fl\u0131kl\u0131 ve \u00f6nlemlere uyarak \u00e7al\u0131\u015faca\u011f\u0131 bir ortam haz\u0131rlad\u0131k. \u00d6zellikle tasar\u0131m, mekanik, elektronik ve yaz\u0131l\u0131mda yap\u0131lan iyile\u015ftirmeler i\u00e7in \u00e7al\u0131\u015fan arkada\u015flar\u0131m\u0131z\u0131n bir arada sinerji i\u00e7inde olabilmeleri ad\u0131na kulland\u0131\u011f\u0131m\u0131z mekanda da d\u00fczenlemeler yapt\u0131k.\n\n- Solunum cihazlar\u0131 ne kadar s\u00fcrede \u00fcretiliyor?\n\nSeri \u00fcretim i\u00e7in haz\u0131rlanan ilk prototip, ekibimiz \u00e7al\u0131\u015fmaya ba\u015flad\u0131ktan 14 g\u00fcn sonra 30 Mart\u2019ta banttan \u00e7\u0131kt\u0131. \u0130lk \u00e7al\u0131\u015fmadan 1 ay sonra \u00fcretilen 100 cihaz yeni a\u00e7\u0131lan Ba\u015fak\u015fehir \u015eehir Hastanesine teslim edildi. \u015eimdi g\u00fcnde 250 adet \u00fcretmek i\u00e7in \u00e7al\u0131\u015f\u0131l\u0131yor. Ar\u00e7elik\u2019in yan\u0131 s\u0131ra Aselsan da seri \u00fcretim band\u0131 kurmak i\u00e7in \u00e7al\u0131\u015fmalar y\u00fcr\u00fct\u00fcyor.\n\n- Sadece T\u00fcrkiye\u2019de de kullan\u0131lmayacak de\u011fil mi? \u0130htiyac\u0131 olan \u00fclkelere de g\u00f6nderiliyor mu?\n\n\u00d6ncelik T\u00fcrkiye\u2019de. Daha sonra cihazlar ihtiya\u00e7 duyan \u00fclkelere g\u00f6nderilebilir. Medeniyetimizin adalet ve merhamet de\u011ferlerini de g\u00f6z \u00f6n\u00fcne alarak bu cihazlar\u0131 ihtiya\u00e7 duyan \u00fclkelere ula\u015ft\u0131rmam\u0131z gerekiyor. Milyonlarca insan\u0131n ya\u015fad\u0131\u011f\u0131 baz\u0131 Afrika \u00fclkelerinde bir tane bile solunum cihaz\u0131 bulunmuyor. Bu \u00e7ok \u00fcz\u00fcc\u00fc bir durum. Devletimiz bu \u00fclkelere destek olabilmek i\u00e7in bir \u00e7al\u0131\u015fma y\u00fcr\u00fct\u00fcyor.\n\n\u201cTEKNOLOJ\u0130K DEVR\u0130M EN B\u00dcY\u00dcK G\u00dcC\u00dcM\u00dcZ OLACAK\u201d\n\n- Bundan sonra solunum cihaz\u0131 ihtiyac\u0131m\u0131z yerli olarak m\u0131 kar\u015f\u0131lanacak?\n\nYerli solunum cihaz\u0131 t\u00fcm testleri ba\u015far\u0131yla ge\u00e7ti. Kullan\u0131mda ve r\u00fc\u015ft\u00fcn\u00fc ispat etti. Art\u0131k bu ihtiyac\u0131 d\u0131\u015fardan kar\u015f\u0131lamaya gerek yok. K\u00fcresel bir pandemi s\u00f6z konusu oldu\u011fu i\u00e7in t\u00fcm \u00fclkelerin solunum cihaz\u0131na ihtiyac\u0131 art\u0131yordu. Bu durumda cihaz\u0131n d\u0131\u015far\u0131dan temin edilmesi de m\u00fcmk\u00fcn de\u011fildi. \u00dcreticilere mart ay\u0131nda sipari\u015f verilse bile Haziran ay\u0131 sonuna kadar teslimat m\u00fcmk\u00fcn g\u00f6z\u00fckm\u00fcyordu. \u00dclkeler b\u0131rak\u0131n solunum cihaz\u0131n\u0131, basit par\u00e7alar\u0131n\u0131n bile sat\u0131\u015f\u0131n\u0131 yasaklad\u0131. Bu nedenle cihazda kullan\u0131lan ithal par\u00e7alar i\u00e7in h\u0131zla bir yerli tedarik a\u011f\u0131 kuruldu. Kritik komponentlerin bir k\u0131sm\u0131n\u0131n \u00fcretimini Baykar ve Aselsan \u00fcstlendi. Yurt d\u0131\u015f\u0131ndan al\u0131nan az say\u0131daki komponentin yerli muadili i\u00e7in de h\u0131zl\u0131 bir Ar-Ge ve \u00fcretim \u00e7al\u0131\u015fmas\u0131 yap\u0131ld\u0131.\n\nBu noktada en etkin \u00e7\u00f6z\u00fcm\u00fcn yerli \u00fcretmek yani bizim devaml\u0131 olarak dile getirdi\u011fimiz Milli Teknoloji Hamlesi oldu\u011funu d\u00fc\u015f\u00fcn\u00fcyorum. Sadece savunma ya da havac\u0131l\u0131kta de\u011fil sa\u011fl\u0131k, g\u0131da gibi do\u011frudan insanlara dokunan alanlarda yeti\u015fmi\u015f beyinlerimizin deste\u011fi ile T\u00fcrkiye\u2019de yapaca\u011f\u0131m\u0131z teknolojik devrim bu noktada bizim en b\u00fcy\u00fck g\u00fcc\u00fcm\u00fcz olacak.\n\n- Salg\u0131n bittikten sonra d\u00fcnyan\u0131n d\u00fczeni de\u011fi\u015fir mi?\n\nSalg\u0131n s\u00fcrecinde insanlar\u0131n kapitalist sisteme g\u00fcvenini kaybetti\u011fini g\u00f6rd\u00fck. Adalet ve merhamet de\u011ferlerimizi bu noktada d\u00fcnya ile bulu\u015fturmal\u0131y\u0131z. Bu s\u00fcre\u00e7 t\u00fcm d\u00fcnyaya kendine yetebilmenin \u00f6nemini g\u00f6sterdi. Ancak biz kendimize yetebildi\u011fimiz gibi t\u00fcm mazlum co\u011frafyalara da umut olmaya devam etmeliyiz. Teknolojinin her alan\u0131nda yenilik\u00e7i ve y\u0131k\u0131c\u0131 fikirlere haz\u0131r olmal\u0131y\u0131z. \u00d6rne\u011fin tar\u0131m teknolojileri verimlili\u011fi art\u0131rd\u0131\u011f\u0131 gibi s\u00fcreklili\u011fe katk\u0131 sa\u011flayacak. \u0130nsans\u0131z ara\u00e7lar, u\u00e7an arabalar, ileti\u015fim teknolojileri, yapay zeka, nanoteknoloji ve biyoteknoloji \u00f6ne \u00e7\u0131kacak. Bu sayede belki trafik kazalar\u0131 ya da kanser gibi hastal\u0131klar tarihe kar\u0131\u015facak. E\u011fitim ve t\u0131p dijitalle\u015fecek diye d\u00fc\u015f\u00fcn\u00fcyorum.\n\n- Atat\u00fcrk Havaliman\u0131 ile ilgili birtak\u0131m haberler \u00e7\u0131kt\u0131; Atat\u00fcrk Havaliman\u0131'nda i\u00e7 ve d\u0131\u015f hat terminallerinin T3 Vakf\u0131 ile SAHA \u0130stanbul'a tahsis edilece\u011fi iddias\u0131\u2026\n\nBu iddialar\u0131n hi\u00e7biri do\u011fru de\u011fil. Hepsi yalan ve iftira. T\u00fcrkiye Teknoloji Tak\u0131m\u0131 (T3) Vakf\u0131\u2019n\u0131 \u00fclkemizin gelece\u011fi olan \u00e7ocuklar\u0131m\u0131z\u0131 teknolojik d\u00f6n\u00fc\u015f\u00fcme haz\u0131r hale getirmek ve \u00fclkemizin bu alanlardaki yeti\u015fmi\u015f insan kayna\u011f\u0131na katk\u0131da bulunabilmek i\u00e7in kurduk. Ge\u00e7ti\u011fimiz y\u0131l 1 milyon 720 bin kat\u0131l\u0131mc\u0131yla d\u00fcnya rekoru k\u0131ran Teknofest \u0130stanbul Teknoloji, Havac\u0131l\u0131k ve Uzay Festivali\u2019ni bunun i\u00e7in d\u00fczenliyoruz. Teknofest 2019\u2019a tam 50 bin yar\u0131\u015fmac\u0131 ve 17 bin 373 tak\u0131m kat\u0131ld\u0131. T3 Vakf\u0131 bu nedenle Edirne\u2019den Hakk\u00e2ri\u2019ye kadar kurulan Deneyap T\u00fcrkiye At\u00f6lyeleri\u2019ne i\u00e7erik ve g\u00f6n\u00fcll\u00fc e\u011fitmen deste\u011fi veriyor. Ayn\u0131 nedenle milli burs program\u0131 y\u00fcr\u00fct\u00fcyor ve giri\u015fim destekleri sa\u011fl\u0131yoruz. T3 Vakf\u0131 sadece kurucular\u0131n\u0131n ba\u011f\u0131\u015flar\u0131yla ya\u015fayan bir vak\u0131f. Kurucular\u0131 d\u0131\u015f\u0131nda kimseden ba\u011f\u0131\u015f kabul etmiyor. Daha \u00f6nce de \u0130BB\u2019den nakit yard\u0131m ald\u0131\u011f\u0131m\u0131za dair yalan haberler dola\u015f\u0131ma sokuldu. Ancak devam eden davalara Ekrem \u0130mamo\u011flu y\u00f6netimindeki \u0130BB\u2019den verilen yan\u0131tlarda, \u0130BB\u2019den 1 kuru\u015f dahi yard\u0131m almad\u0131\u011f\u0131m\u0131z resmi olarak ifade edildi. B\u0131rak\u0131n 1 metreyi, 1 santim bile devir veya tahsis almad\u0131k. Buradan istenilen sonu\u00e7 al\u0131namay\u0131nca bu kez Atat\u00fcrk Havaliman\u0131 yalan\u0131 dola\u015f\u0131ma sokuldu. Bir kez daha alt\u0131n\u0131 \u00e7izerek s\u00f6yl\u00fcyorum, Atat\u00fcrk Havaliman\u0131 ve oradaki terminal binalar\u0131 ne T3 Vakf\u0131 ne de SAHA \u0130stanbul\u2019a tahsis edilecek.\n\n\u201cBEN BU VATANI HER \u015eEY\u0130YLE \u00c7OK SEV\u0130YORUM\u201d\n\n- Okul zamanlar\u0131n\u0131zdan sizi tan\u0131yanlar \u00e7ok \u00e7al\u0131\u015fkan ve \u00e7ok zeki oldu\u011funuzu s\u00f6yl\u00fcyor. Biraz kendinizden bahseder misiniz? T\u00fcm bunlar nas\u0131l olu\u015ftu? Yani \u0130HA\u2019lar S\u0130HA\u2019lar\u2026\n\nBabam \u00d6zdemir Bayraktar \u0130T\u00dc mezunu bir makine m\u00fchendisi ve ayn\u0131 zamanda lisansl\u0131 pilot. G\u00f6ky\u00fcz\u00fc tutkusuyla k\u00fc\u00e7\u00fck ya\u015fta gitti\u011fim havac\u0131l\u0131k g\u00f6sterilerinde tan\u0131\u015ft\u0131m. Robert Kolej\u2019den mezun olduktan sonra \u0130T\u00dc\u2019de Elektronik ve Haberle\u015fme M\u00fchendisli\u011fi okudum. \u00dcniversitedeyken University of Pennsylvania\u2019n\u0131n (UPenn) GRASP laboratuvar\u0131ndan burslu staj kabul\u00fc ald\u0131m. Burada d\u00fcnyada ilk kez \u0130HA\u2019lar\u0131n formasyon u\u00e7u\u015fu deneyleri, hava-yer robot tak\u0131mlar\u0131n\u0131n koordinasyonu, u\u00e7u\u015f kontrol ve g\u00fcd\u00fcm sistemleri hakk\u0131nda bilimsel yay\u0131nlara konu olan \u00e7al\u0131\u015fmalar ger\u00e7ekle\u015ftirdim. UPenn sonras\u0131 MIT\u2019de (Massachusetts Institute of Technology) burslu olarak y\u00fcksek lisans-doktora teklifi ald\u0131m. MIT\u2019de ara\u015ft\u0131rma g\u00f6revlisi olarak insans\u0131z helikopter sistemlerine agresif manevra yapma kabiliyeti kazand\u0131racak otomatik u\u00e7u\u015f kontrol algoritmalar\u0131 alan\u0131nda \u00e7al\u0131\u015ft\u0131m. 2006\u2019da MIT Havac\u0131l\u0131k ve Uzay M\u00fchendisli\u011fi b\u00f6l\u00fcm\u00fcnden ikinci y\u00fcksek lisans diplomas\u0131n\u0131 ald\u0131m. 2007\u2019de milli \u0130HA projeleri i\u00e7in doktora \u00e7al\u0131\u015fmalar\u0131n\u0131 yar\u0131da b\u0131rakarak T\u00fcrkiye\u2019ye d\u00f6nd\u00fcm. Sonras\u0131nda geli\u015ftirdi\u011fimiz Bayraktar Mini \u0130HA, 2007\u2019de envantere girdi. 2012\u2019de Katar\u2019a ihra\u00e7 ettik. Ard\u0131ndan d\u00f6ner kanatl\u0131 \u0130HA Malazgirt\u2019i teslim ettik. 2014\u2019de taktik s\u0131n\u0131fta T\u00fcrkiye\u2019nin ilk \u0130HA\u2019s\u0131 Bayraktar TB2 envantere girdi. 2015\u2019te silahlanan Bayraktar TB2 S\u0130HA\u2019lar, T\u00fcrkiye\u2019nin ter\u00f6rle m\u00fccadeledeki paradigma de\u011fi\u015fiminin \u00f6nemli unsurlar\u0131ndan oldu. T\u00fcrkiye bu sayede kendi S\u0130HA\u2019s\u0131 ve m\u00fchimmat\u0131n\u0131 \u00fcreten d\u00fcnyadaki 6 \u00fclkeden biri haline geldi. Bayraktar TB2 S\u0130HA\u2019lar\u0131 Katar ile havac\u0131l\u0131kta 100 y\u0131ldan uzun k\u00f6kl\u00fc bir tarihi olan ve d\u00fcnyan\u0131n en b\u00fcy\u00fck u\u00e7aklar\u0131 olarak bilinen Antonov\u2019lar\u0131 \u00fcreten Ukrayna\u2019ya ihra\u00e7 ederek bu alanda T\u00fcrkiye\u2019nin ilk ihracat ba\u015far\u0131s\u0131n\u0131 ger\u00e7ekle\u015ftirdik. \u015eimdi T\u00fcrkiye\u2019nin ilk Taarruzi \u0130nsans\u0131z Hava Arac\u0131 olacak Bayraktar AKINCI ve yine bir ilk olacak Cezeri U\u00e7an Araba\u2019y\u0131 geli\u015ftirme \u00e7al\u0131\u015fmalar\u0131n\u0131 y\u00fcr\u00fct\u00fcyoruz.\n\n- \u0130nsanlar malum birtak\u0131m siyasi tart\u0131\u015fmalar ya\u015f\u0131yorlar d\u00f6nem d\u00f6nem ama olay sizin i\u015flere gelince herkes orada birlik oluyor. Ba\u015far\u0131n\u0131z ve eme\u011finiz insanlar taraf\u0131ndan g\u00f6r\u00fcn\u00fcyor? Size bunun geri d\u00f6n\u00fc\u015f\u00fc nas\u0131l oluyor?\n\nBen bu vatan\u0131 her \u015feyiyle \u00e7ok seviyorum. Yapt\u0131\u011f\u0131m\u0131z i\u015fin de siyasi tart\u0131\u015fmalar\u0131n \u00f6tesinde oldu\u011funu d\u00fc\u015f\u00fcn\u00fcyorum. Ter\u00f6rle m\u00fccadelenin y\u00fcksek teknoloji \u00fcr\u00fcnlerle ba\u015far\u0131lmas\u0131 hepimizin ortak ba\u015far\u0131s\u0131. T\u00fcrkiye\u2019den d\u00fcnyan\u0131n en ba\u015far\u0131l\u0131 gen\u00e7lerini yeti\u015ftirebilece\u011fimize, onlar\u0131n da gelecekte bug\u00fcn bizlerin yapt\u0131\u011f\u0131ndan daha iyi \u00fcr\u00fcnleri geli\u015ftirece\u011fine y\u00fcrekten inan\u0131yorum. T\u00fcm bunlar\u0131n ger\u00e7ekle\u015fmesi i\u00e7in g\u00fc\u00e7l\u00fc bir millile\u015fme vizyonu g\u00f6steren siyasi iradeye de te\u015fekk\u00fcr etmem laz\u0131m. Bug\u00fcn Milli Teknoloji Hamlesi mevzuata girerek T\u00fcrkiye\u2019nin teknolojik ve dijital d\u00f6n\u00fc\u015f\u00fcm\u00fcnde etkin bir y\u00fcr\u00fctme arac\u0131 olacaksa bunu sa\u011flayan Cumhurba\u015fkan\u0131m\u0131z Recep Tayyip Erdo\u011fan\u2019a te\u015fekk\u00fcr etmeyi vefa borcu bilirim. \u00c7al\u0131\u015fmalar\u0131m\u0131z i\u00e7in bize selam g\u00f6nderen ve dua eden herkese de \u015f\u00fckranlar\u0131m\u0131 sunar\u0131m.\n\n\u201cYAPAY ZEKA VE ROBOTLAR HAYATIMIZIN B\u0130R PAR\u00c7ASI OLACAK\u201d\n\n- Teknolojik a\u00e7\u0131dan T\u00fcrkiye\u2019yi 10 sene sonra nerede g\u00f6r\u00fcyorsunuz? Teknolojik at\u0131l\u0131m yapabilme kapasitemiz nedir?\n\nT\u00fcrkiye\u2019de stratejik sekt\u00f6rlerin ba\u015f\u0131nda gelen savunma sanayiinde 2000\u2019lerin ba\u015f\u0131nda yerlilik oran\u0131 y\u00fczde 15\u2019ken \u015fimdi bu rakam y\u00fczde 70\u2019lere ula\u015ft\u0131. Son 18 y\u0131lda Ar-Ge ve giri\u015fim ekosistemi kuruldu. Bug\u00fcn 80\u2019den fazla teknoparkta 5 binden fazla giri\u015fimimiz var. Savunma, sa\u011fl\u0131k, otomotiv, tar\u0131m gibi sekt\u00f6rlerde dijital d\u00f6n\u00fc\u015f\u00fcm ya\u015fan\u0131yor. \u0130nsanl\u0131k yarar\u0131na teknolojilerde lise \u00f6\u011frencilerimiz bile projeler y\u00fcr\u00fct\u00fcyor. Savunma sanayiinde edinmi\u015f oldu\u011fumuz bilgi birikimini ihtiya\u00e7 oldu\u011funda farkl\u0131 sekt\u00f6rlere adapte edebilecek durumday\u0131z. Son salg\u0131n s\u00fcrecinde de geli\u015ftirme ve \u00fcretim altyap\u0131m\u0131z\u0131n d\u00fcnyan\u0131n bir\u00e7ok \u00fclkesinin yapamad\u0131\u011f\u0131 i\u015fleri rahatl\u0131kla ba\u015fard\u0131\u011f\u0131n\u0131 g\u00f6rmek inanc\u0131m\u0131 bir kat daha art\u0131rd\u0131.\n\n- Siz ba\u015fka ne gibi projeler yapmay\u0131 planl\u0131yorsunuz? Gelecek nas\u0131l bir yer olacak? Robotlarla m\u0131 ya\u015fayaca\u011f\u0131z mesela?\n\nHalen Bayraktar AKINCI T\u0130HA, Dikey Kalk\u0131\u015fl\u0131 Hava Arac\u0131 (D\u0130HA) ve Cezeri U\u00e7an Araba projelerini y\u00fcr\u00fct\u00fcyoruz. Bir sonraki projemiz \u015fimdiden konsept tasar\u0131mlar\u0131 \u00fcst\u00fcnde \u00e7al\u0131\u015fmaya ba\u015flad\u0131\u011f\u0131m\u0131z Muharip \u0130nsans\u0131z U\u00e7ak olacak. Gelecekte insan hatalar\u0131n\u0131n minimuma \u00e7ekildi\u011fi, insans\u0131z sistemlerin her alanda daha \u00e7ok kullan\u0131ld\u0131\u011f\u0131 bir d\u00fcnya g\u00f6rece\u011fiz. T\u00fcrkiye olarak 2000\u2019li y\u0131llardan itibaren y\u00fcr\u00fctt\u00fc\u011f\u00fcm\u00fcz Ar-Ge \u00e7al\u0131\u015fmalar\u0131yla d\u00f6n\u00fc\u015f\u00fcm s\u00fcrecinin lider \u00fclkelerinden olmay\u0131 hedefliyoruz. Yapay zek\u00e2 ve robotlar gelecekte hayat\u0131m\u0131z\u0131n bir par\u00e7as\u0131 olacak. Buna \u015fimdiden milli \u00e7\u00f6z\u00fcmlerle haz\u0131rlan\u0131yoruz.\n\n\u201cSOLUNUM C\u0130HAZI PROJES\u0130 M\u0130LL\u0130 SEFERBERL\u0130K RUHUNU ORTAYA \u00c7IKARTTI\u201d\n\n- Siz bu cihazlar\u0131 \u00fcretmeye talip olunca tan\u0131y\u0131p bildi\u011fimiz bir\u00e7ok marka da destek \u00e7\u0131kt\u0131 nas\u0131l bir dayan\u0131\u015fmayd\u0131?\n\nTam bir milli seferberlik ruhu ortaya \u00e7\u0131kt\u0131 diyebilirim. Zor zamanlarda nas\u0131l bir araya gelip hep beraber ba\u015farabilece\u011fimizi bir kez daha ya\u015fayarak tecr\u00fcbe ettik. Kime projeden s\u00f6z etsek hemen harekete ge\u00e7ti.\n\nBeni \u00e7ok etkileyen bir olay ya\u015fad\u0131k. Solunum cihaz\u0131n\u0131n en \u00f6nemli par\u00e7alar\u0131ndan biri 5 milimetre \u00e7ap\u0131nda bir contayd\u0131. Bu alanda \u00e7al\u0131\u015fan Tekno Kau\u00e7uk\u2019un CEO\u2019su Albert Saydam\u2019\u0131 arad\u0131m. Albert Bey\u2019in koronavir\u00fcs testi pozitif \u00e7\u0131km\u0131\u015f, 15 g\u00fcnd\u00fcr hastanede yat\u0131yordu. Ben telefonda \u2018Contay\u0131 \u00fcretmeniz m\u00fcmk\u00fcn m\u00fc?\u2019 diye sordu\u011fumda, Albert Bey, \u2018Sel\u00e7uk Bey telefonu kapatal\u0131m. \u00c7\u00fcnk\u00fc bir saniye bile kaybetmeye tahamm\u00fcl\u00fcm\u00fcz yok. Ne gerekiyorsa yapmaya haz\u0131r\u0131z\u2019 dedi ve hafta sonu t\u00fcm ekip evlerinden gelerek \u00e7al\u0131\u015ft\u0131. K\u0131sa bir s\u00fcrede \u00fcretimi tamamlayarak \u00e7ok de\u011ferli bir katk\u0131 sa\u011flad\u0131lar. Ayr\u0131ca SAHA \u0130stanbul, Femsan, Dora Makine, Emge Elektromekanik, PCS Test Sistemleri, Tombak Kau\u00e7uk, Ak\u0131m Metal, Aksan, Serdar Plastik de yetenekleri do\u011frultusunda bu \u00e7abalara \u00f6nemli destekler verdi.",
    "keywords": [
        "\u00e7ok",
        "salg\u0131n",
        "\u00f6nemini",
        "bu",
        "g\u00f6sterdi",
        "kendine",
        "t\u00fcm",
        "solunum",
        "i\u00e7in",
        "ve",
        "bir",
        "d\u00fcnyaya",
        "yerli",
        "da",
        "bayraktar",
        "yetebilmenin",
        "milli"
    ],
    "meta_keywords": [
        ""
    ],
    "publish_date": null,
    "summary": "Ancak a\u011f\u0131r hastalar\u0131m\u0131z i\u00e7in hayati \u00f6nemde olan solunum cihazlar\u0131yla ilgili ayn\u0131 \u015feyi s\u00f6ylemek m\u00fcmk\u00fcn de\u011fil.\n\u0130\u015fte bu nedenle 850 ki\u015filik ekibi ile Baykar Milli S/\u0130HA Ar-Ge ve \u00dcretim Tesisleri\u2019nde insans\u0131z hava ara\u00e7lar\u0131 \u00fcreten Baykar Teknik M\u00fcd\u00fcr\u00fc Sel\u00e7uk Bayraktar hemen harekete ge\u00e7ti.\nSolunum cihazlar\u0131nda her par\u00e7a yerli \u00e7\u00fcnk\u00fc bu s\u00fcre\u00e7te kimse kimseye toplu i\u011fne bile vermek istemiyor.\nBaykar \u00e7ok etkileyici bir yer.\nSel\u00e7uk Bayraktar ve ekibi sayesinde \u00fclkemle bir kez daha gurur duydum.\nYerli solunum cihaz\u0131 \u00fcretmeye sizi iten s\u00fcre\u00e7ler ne oldu?\nHemen harekete ge\u00e7erek Sanayi ve Teknoloji Bakan\u0131m\u0131z Mustafa Varank ve Bakan Yard\u0131mc\u0131m\u0131z Fatih Kac\u0131r ile Sa\u011fl\u0131k Bakan\u0131m\u0131z Fahrettin Koca\u2019n\u0131n destekleriyle bir aksiyon plan\u0131 geli\u015ftirmeye \u00e7al\u0131\u015ft\u0131k.\nD\u00fcnya Sa\u011fl\u0131k \u00d6rg\u00fct\u00fc (WHO) verilerine g\u00f6re, Kovid-19 hastalar\u0131n\u0131n y\u00fczde 80'i hastanede tedavi g\u00f6rmeden bu hastal\u0131\u011f\u0131 atlat\u0131yor.\nSolunum cihaz\u0131 say\u0131s\u0131 ne kadar artarsa yo\u011fun bak\u0131ma al\u0131nan hastalar\u0131n hayatta kalma oran\u0131 o kadar y\u00fckseliyor.\n\u0130lk etapta k\u00fc\u00e7\u00fck \u00f6l\u00e7ekli bir yerli teknoloji giri\u015fimi olan ve 12 adet yerli solunum cihaz\u0131 prototipi \u00fcretmi\u015f Biosys bulundu.\n- Biz asl\u0131nda T\u00fcrkiye\u2019de bu \u015fekil bir teknolojik alt yap\u0131 oldu\u011funu bilmiyorduk.\nBaykar Milli S/\u0130HA Ar-Ge ve \u00dcretim Tesisleri\u2019ne ise 2017 y\u0131l\u0131nda ta\u015f\u0131nd\u0131k.\nD\u00fcnyada insanl\u0131k yarar\u0131na kullan\u0131lan bilgisayar, internet, GPS ve Data/Link teknolojikleri gibi bir\u00e7ok icat savunma firmalar\u0131 taraf\u0131ndan bulunarak kullan\u0131ma sunuldu.\nMesela Baykar'\u0131n geli\u015ftirdi\u011fi Bayraktar TB2 S\u0130HA ve Bayraktar AKINCI T\u0130HA'n\u0131n u\u00e7u\u015f kontrol bilgisayarlar\u0131n\u0131 yapan yaz\u0131l\u0131m m\u00fchendisleri, solunum cihaz\u0131n\u0131n ak\u0131\u015f kontrol sistemlerini geli\u015ftirdi.\n- Yerli solunum cihaz\u0131 \u00fcretmek demek ne demek?\nFikri ve s\u0131nai haklar\u0131 T\u00fcrkiye\u2019ye ait tamamen \u00fclkemizde geli\u015ftirilen bir solunum cihaz\u0131n\u0131n sahibi olmak demek.\nBiosys, Baykar, Aselsan ve Ar\u00e7elik \u00e7al\u0131\u015fanlar\u0131ndan olu\u015fan 120 ki\u015filik m\u00fchendis ekibi geli\u015ftirme ve \u00fcretimin her alan\u0131nda ortak \u00e7al\u0131\u015f\u0131yorlar.\nBiosys, Baykar ve Aselsan\u2019da yap\u0131lan geli\u015ftirmeler ve algoritmalar\u0131n kullan\u0131ld\u0131\u011f\u0131 cihazlar Ar\u00e7elik\u2019in band\u0131nda \u00fcretiliyor.\nBaykar Milli S/\u0130HA Ar-Ge ve \u00dcretim Tesisi i\u00e7inde yaz\u0131l\u0131m ve donan\u0131m ekiplerimizin kulland\u0131\u011f\u0131 bir b\u00f6l\u00fcm\u00fc bu \u00e7al\u0131\u015fmalar i\u00e7in d\u00fczenledik.\nAselsan, Biosys ve Ar\u00e7elik\u2019ten gelen arkada\u015flar\u0131n da sa\u011fl\u0131kl\u0131 ve \u00f6nlemlere uyarak \u00e7al\u0131\u015faca\u011f\u0131 bir ortam haz\u0131rlad\u0131k.\n\u00d6zellikle tasar\u0131m, mekanik, elektronik ve yaz\u0131l\u0131mda yap\u0131lan iyile\u015ftirmeler i\u00e7in \u00e7al\u0131\u015fan arkada\u015flar\u0131m\u0131z\u0131n bir arada sinerji i\u00e7inde olabilmeleri ad\u0131na kulland\u0131\u011f\u0131m\u0131z mekanda da d\u00fczenlemeler yapt\u0131k.\nMedeniyetimizin adalet ve merhamet de\u011ferlerini de g\u00f6z \u00f6n\u00fcne alarak bu cihazlar\u0131 ihtiya\u00e7 duyan \u00fclkelere ula\u015ft\u0131rmam\u0131z gerekiyor.\nBu \u00e7ok \u00fcz\u00fcc\u00fc bir durum.\nDevletimiz bu \u00fclkelere destek olabilmek i\u00e7in bir \u00e7al\u0131\u015fma y\u00fcr\u00fct\u00fcyor.\n\u201cTEKNOLOJ\u0130K DEVR\u0130M EN B\u00dcY\u00dcK G\u00dcC\u00dcM\u00dcZ OLACAK\u201d- Bundan sonra solunum cihaz\u0131 ihtiyac\u0131m\u0131z yerli olarak m\u0131 kar\u015f\u0131lanacak?\nYerli solunum cihaz\u0131 t\u00fcm testleri ba\u015far\u0131yla ge\u00e7ti.\nK\u00fcresel bir pandemi s\u00f6z konusu oldu\u011fu i\u00e7in t\u00fcm \u00fclkelerin solunum cihaz\u0131na ihtiyac\u0131 art\u0131yordu.\nBu nedenle cihazda kullan\u0131lan ithal par\u00e7alar i\u00e7in h\u0131zla bir yerli tedarik a\u011f\u0131 kuruldu.\nYurt d\u0131\u015f\u0131ndan al\u0131nan az say\u0131daki komponentin yerli muadili i\u00e7in de h\u0131zl\u0131 bir Ar-Ge ve \u00fcretim \u00e7al\u0131\u015fmas\u0131 yap\u0131ld\u0131.\nBu noktada en etkin \u00e7\u00f6z\u00fcm\u00fcn yerli \u00fcretmek yani bizim devaml\u0131 olarak dile getirdi\u011fimiz Milli Teknoloji Hamlesi oldu\u011funu d\u00fc\u015f\u00fcn\u00fcyorum.\nBu s\u00fcre\u00e7 t\u00fcm d\u00fcnyaya kendine yetebilmenin \u00f6nemini g\u00f6sterdi.\nT\u00fcrkiye Teknoloji Tak\u0131m\u0131 (T3) Vakf\u0131\u2019n\u0131 \u00fclkemizin gelece\u011fi olan \u00e7ocuklar\u0131m\u0131z\u0131 teknolojik d\u00f6n\u00fc\u015f\u00fcme haz\u0131r hale getirmek ve \u00fclkemizin bu alanlardaki yeti\u015fmi\u015f insan kayna\u011f\u0131na katk\u0131da bulunabilmek i\u00e7in kurduk.\nGe\u00e7ti\u011fimiz y\u0131l 1 milyon 720 bin kat\u0131l\u0131mc\u0131yla d\u00fcnya rekoru k\u0131ran Teknofest \u0130stanbul Teknoloji, Havac\u0131l\u0131k ve Uzay Festivali\u2019ni bunun i\u00e7in d\u00fczenliyoruz.\nT3 Vakf\u0131 bu nedenle Edirne\u2019den Hakk\u00e2ri\u2019ye kadar kurulan Deneyap T\u00fcrkiye At\u00f6lyeleri\u2019ne i\u00e7erik ve g\u00f6n\u00fcll\u00fc e\u011fitmen deste\u011fi veriyor.\nAncak devam eden davalara Ekrem \u0130mamo\u011flu y\u00f6netimindeki \u0130BB\u2019den verilen yan\u0131tlarda, \u0130BB\u2019den 1 kuru\u015f dahi yard\u0131m almad\u0131\u011f\u0131m\u0131z resmi olarak ifade edildi.\nBir kez daha alt\u0131n\u0131 \u00e7izerek s\u00f6yl\u00fcyorum, Atat\u00fcrk Havaliman\u0131 ve oradaki terminal binalar\u0131 ne T3 Vakf\u0131 ne de SAHA \u0130stanbul\u2019a tahsis edilecek.\n\u201cBEN BU VATANI HER \u015eEY\u0130YLE \u00c7OK SEV\u0130YORUM\u201d- Okul zamanlar\u0131n\u0131zdan sizi tan\u0131yanlar \u00e7ok \u00e7al\u0131\u015fkan ve \u00e7ok zeki oldu\u011funuzu s\u00f6yl\u00fcyor.\nYani \u0130HA\u2019lar S\u0130HA\u2019lar\u2026Babam \u00d6zdemir Bayraktar \u0130T\u00dc mezunu bir makine m\u00fchendisi ve ayn\u0131 zamanda lisansl\u0131 pilot.\n\u015eimdi T\u00fcrkiye\u2019nin ilk Taarruzi \u0130nsans\u0131z Hava Arac\u0131 olacak Bayraktar AKINCI ve yine bir ilk olacak Cezeri U\u00e7an Araba\u2019y\u0131 geli\u015ftirme \u00e7al\u0131\u015fmalar\u0131n\u0131 y\u00fcr\u00fct\u00fcyoruz.\nT\u00fcrkiye\u2019den d\u00fcnyan\u0131n en ba\u015far\u0131l\u0131 gen\u00e7lerini yeti\u015ftirebilece\u011fimize, onlar\u0131n da gelecekte bug\u00fcn bizlerin yapt\u0131\u011f\u0131ndan daha iyi \u00fcr\u00fcnleri geli\u015ftirece\u011fine y\u00fcrekten inan\u0131yorum.\nT\u00fcm bunlar\u0131n ger\u00e7ekle\u015fmesi i\u00e7in g\u00fc\u00e7l\u00fc bir millile\u015fme vizyonu g\u00f6steren siyasi iradeye de te\u015fekk\u00fcr etmem laz\u0131m.\nT\u00fcrkiye\u2019de stratejik sekt\u00f6rlerin ba\u015f\u0131nda gelen savunma sanayiinde 2000\u2019lerin ba\u015f\u0131nda yerlilik oran\u0131 y\u00fczde 15\u2019ken \u015fimdi bu rakam y\u00fczde 70\u2019lere ula\u015ft\u0131.\nSon salg\u0131n s\u00fcrecinde de geli\u015ftirme ve \u00fcretim altyap\u0131m\u0131z\u0131n d\u00fcnyan\u0131n bir\u00e7ok \u00fclkesinin yapamad\u0131\u011f\u0131 i\u015fleri rahatl\u0131kla ba\u015fard\u0131\u011f\u0131n\u0131 g\u00f6rmek inanc\u0131m\u0131 bir kat daha art\u0131rd\u0131.\nGelecekte insan hatalar\u0131n\u0131n minimuma \u00e7ekildi\u011fi, insans\u0131z sistemlerin her alanda daha \u00e7ok kullan\u0131ld\u0131\u011f\u0131 bir d\u00fcnya g\u00f6rece\u011fiz.\n\u201cSOLUNUM C\u0130HAZI PROJES\u0130 M\u0130LL\u0130 SEFERBERL\u0130K RUHUNU ORTAYA \u00c7IKARTTI\u201d- Siz bu cihazlar\u0131 \u00fcretmeye talip olunca tan\u0131y\u0131p bildi\u011fimiz bir\u00e7ok marka da destek \u00e7\u0131kt\u0131 nas\u0131l bir dayan\u0131\u015fmayd\u0131?\nTam bir milli seferberlik ruhu ortaya \u00e7\u0131kt\u0131 diyebilirim.\nZor zamanlarda nas\u0131l bir araya gelip hep beraber ba\u015farabilece\u011fimizi bir kez daha ya\u015fayarak tecr\u00fcbe ettik.\nBeni \u00e7ok etkileyen bir olay ya\u015fad\u0131k.\nNe gerekiyorsa yapmaya haz\u0131r\u0131z\u2019 dedi ve hafta sonu t\u00fcm ekip evlerinden gelerek \u00e7al\u0131\u015ft\u0131.\nK\u0131sa bir s\u00fcrede \u00fcretimi tamamlayarak \u00e7ok de\u011ferli bir katk\u0131 sa\u011flad\u0131lar.",
    "article_html": "",
    "meta_description": "Sel\u00e7uk Bayraktar: \u201cSalg\u0131n s\u00fcrecinde insanlar\u0131n kapitalist sisteme g\u00fcvenini kaybetti\u011fini g\u00f6rd\u00fck. Adalet ve merhamet de\u011ferlerimizi bu noktada d\u00fcnya ile bulu\u015fturmal\u0131y\u0131z. Bu s\u00fcre\u00e7 t\u00fcm d\u00fcnyaya kendine yetebilmenin \u00f6nemini g\u00f6sterdi. Kendimize yetebildi\u011fimiz gibi t\u00fcm mazlum co\u011frafyalara da umut olmaya devam etmeliyiz\u201d",
    "meta_lang": "tr"
}