{
    "article_id": "953971f6677dd7b595c4442a88d3105d.1590265922.2301126",
    "title": "\u2018D\u00fcnya Sa\u011fl\u0131k \u00d6rg\u00fct\u00fc hi\u00e7bir i\u015fe yaramayan bir kurulu\u015f\u2019",
    "authors": [],
    "canonical_link": "https://www.milliyet.com.tr/pazar/dunya-saglik-orgutu-hicbir-ise-yaramayan-bir-kurulus-6208370",
    "url": "http://milliyet.com.tr/pazar/dunya-saglik-orgutu-hicbir-ise-yaramayan-bir-kurulus-6208370",
    "top_img": "https://i2.milimaj.com/i/milliyet/75/0x0/5eb5ac3c55428419ec69a18c.jpg",
    "meta_img": "https://i2.milimaj.com/i/milliyet/75/0x0/5eb5ac3c55428419ec69a18c.jpg",
    "movies": [],
    "text": "Prof. Dr. Mehmet \u00c7ilingiro\u011flu koronavir\u00fcsle ya\u015famaya ba\u015flad\u0131\u011f\u0131m\u0131z \u015fu g\u00fcnlerde g\u00f6r\u00fc\u015flerine ba\u015fvurulan isimlerden biri. Amerika Birle\u015fik Devletleri'nde ya\u015fayan i\u00e7 hastal\u0131klar\u0131 ve kardiyoloji uzman\u0131 \u00c7ilingiro\u011flu T\u00fcrkiye\u2019de \u00e7ok da al\u0131\u015f\u0131k olmad\u0131\u011f\u0131m\u0131z \u00e7\u0131k\u0131\u015flar\u0131, farkl\u0131 bak\u0131\u015f a\u00e7\u0131s\u0131yla son d\u00f6nemin en \u00e7ok konu\u015fulan doktorlar\u0131ndan oldu desek yeridir. Kendisiyle hem Amerika\u2019daki son durumu ve d\u00fcnyan\u0131n gidi\u015fat\u0131n\u0131 hem de T\u00fcrkiye\u2019yi konu\u015ftuk. \u00dcnl\u00fc olmaya \u00e7al\u0131\u015f\u0131yor ele\u015ftirilerini de sordum Mehmet \u00c7ilingiro\u011flu\u2019na. Yan\u0131t\u0131 her zamanki gibi iddial\u0131 oldu. \u00c7ilingiro\u011flu zaten Amerika\u2019da da medyada yer alan bir doktor oldu\u011funu anlatt\u0131. Ve medya konusunda \u00e7ok se\u00e7ici davrand\u0131\u011f\u0131n\u0131 s\u00f6yledi. Gerisi r\u00f6portajda\u2026 \u0130yi pazarlar\n\n- T\u00fcrkiye koronavir\u00fcsle m\u00fccadelede ABD\u2019den bak\u0131nca nas\u0131l g\u00f6r\u00fcn\u00fcyor?\n\nT\u00fcrkiye \u015fimdiye kadar a\u00e7\u0131k alanlarda maske kullan\u0131lmas\u0131 ve sosyal mesafe ba\u015fta olmak \u00fczere \u00e7ok olumlu ve \u00f6nemli \u00f6nlemler ald\u0131. Hem milletimizin evde kalmas\u0131 hem de zaman zaman k\u0131sa s\u00fcreli de olsa soka\u011fa \u00e7\u0131kma yasaklar\u0131 nedeniyle hem toplam vaka hem de \u00f6l\u00fcm say\u0131lar\u0131nda d\u00fc\u015f\u00fc\u015fleri bug\u00fcn itibariyle g\u00f6rm\u00fc\u015f oldu. \u015eu an i\u00e7in T\u00fcrkiye d\u00fcnyada koronavir\u00fcs vaka say\u0131s\u0131 ac\u0131s\u0131ndan 8. s\u0131rada g\u00f6r\u00fcn\u00fcyor. Ama Brezilya, \u0130ran, \u00c7in gibi di\u011fer \u00fclkelerin vaka say\u0131lar\u0131n\u0131 do\u011fru bir \u015fekilde bildirmemelerinden \u00f6t\u00fcr\u00fc \u00e7ok b\u00fcy\u00fck ihtimalle Kanada\u2019n\u0131n \u00fcst\u00fcnde 11. s\u0131raday\u0131z. T\u00fcrkiye i\u00e7in bundan sonraki en \u00f6nemli \u015fey kademeli olarak normalle\u015fmeye ge\u00e7i\u015f d\u00f6neminde sosyal mesafeyi koruma, a\u00e7\u0131k ve hatta kapal\u0131 alanlarda maske takma gibi tedbirlere toplumun uymas\u0131 olacak. Aksi takdirde rakamlarda art\u0131\u015f g\u00f6rece\u011fiz. Yaln\u0131z sonbaharda ve k\u0131\u015f\u0131n bu vir\u00fcs\u00fcn tekrar pik yapaca\u011f\u0131n\u0131 unutmamak ve haz\u0131r olmak laz\u0131m. Grip ve zat\u00fcrre a\u015f\u0131lar\u0131n\u0131n yap\u0131lmas\u0131 \u00e7ok \u00f6nemli. A\u015f\u0131 \u00e7\u0131kana kadar tedbirleri b\u0131rakmam\u0131z \u015fart.\n\n- Her \u015fey biti\u011finde vir\u00fcsten en \u00e7ok etkilenen \u00fclke Amerika m\u0131 olacak sizce?\n\n\u015eimdilik ABD ve bu uzun s\u00fcre devam edecek. Ancak vir\u00fcs Afrika, Pakistan, Hindistan ve Arap \u00fclkelerinde hen\u00fcz yay\u0131lmad\u0131, bu \u00fclkeler daha sonra ba\u015f\u0131 \u00e7ekecek. Unutmayal\u0131m d\u00fcnya n\u00fcfusu neredeyse 8 milyar. \u015eimdiye kadar enfekte olan ki\u015fi say\u0131s\u0131 sadece 3,5 milyon civar\u0131. Daha \u00e7ok yolumuz var.\n\n- Amerika neden bu kadar panik halde? Neden bu i\u015fi kontrol alt\u0131na alam\u0131yor?\n\nBa\u015fta Trump y\u00f6netimi \u00e7ok ge\u00e7 davrand\u0131, gafil avland\u0131, uyar\u0131lara ra\u011fmen haz\u0131rl\u0131k yap\u0131lmad\u0131. D\u00fcnya Sa\u011fl\u0131k \u00d6rg\u00fct\u00fc (DS\u00d6) tamamen hi\u00e7bir ise yaramayan bir kurulu\u015f. D\u00fcnyada bu vir\u00fcs\u00fcn \u00f6l\u00fcmc\u00fcl bir pandemiye d\u00f6n\u00fc\u015fme nedeni DS\u00d6 ve \u00c7in h\u00fck\u00fcmetidir. Ayr\u0131ca ABD i\u00e7in olay politik bir hal ald\u0131. Eyalet valileri ile Trump y\u00f6netimi birbirlerinden ayr\u0131 \u015feyleri konu\u015fuyorlar. Organizasyon yok. Ayr\u0131ca maske takmay\u0131 \u00f6zg\u00fcrl\u00fck k\u0131s\u0131tlamas\u0131 gibi g\u00f6ren mant\u0131ks\u0131z bir \u00f6zg\u00fcrl\u00fck anlay\u0131\u015f\u0131nday\u0131z.\n\n- \u00dclkelerin \u00c7in\u2019e dava a\u00e7acak olmas\u0131n\u0131 nas\u0131l de\u011ferlendiriyorsunuz?\n\nKesinlikle do\u011fru ve ben bunu en bastan beri s\u00f6yleyen bilim insanlar\u0131ndan birisiyim. \u00c7in\u2019e yapt\u0131r\u0131mlar gelecek bu ka\u00e7\u0131n\u0131lmaz. Ne kadar bilmiyorum ancak t\u00fcm \u00fclkeler i\u00e7in ge\u00e7erli san\u0131r\u0131m bu; her \u015fey \u00c7in\u2019de yap\u0131l\u0131yor. Kendi ayaklar\u0131na kursun s\u0131kmak istemezler.\n\n\u201cA\u015eININ \u0130NSANLARA ULA\u015eMASI 1 YIL S\u00dcRECEK\u201d\n\n- A\u015f\u0131 \u00e7al\u0131\u015fmalar\u0131 her koldan ve her \u00fclkede s\u00fcr\u00fcyor. A\u015f\u0131n\u0131n bu vir\u00fcse kar\u015f\u0131 etkili olmas\u0131 ne kadar m\u00fcmk\u00fcn? Bulunsa bile a\u015f\u0131 y\u00fcr\u00fcrl\u00fc\u011fe ne zaman girer?\n\nT\u00fcm d\u00fcnyada toplam 108 tane a\u015f\u0131 geli\u015ftirme projesi var. ABD\u2019de 14 tane. B\u00fcy\u00fck ihtimalle a\u015f\u0131 etkili olacak. Yaln\u0131z baz\u0131 a\u015f\u0131lar v\u00fccutta \u00e7ok y\u00fcksek bir savunma mekanizmas\u0131n\u0131 tetikliyor ve olumsuz etkiler oluyor. O nedenle acele etmeden faz 2 ve 3 \u00e7al\u0131\u015fmalar\u0131n\u0131 normalde oldu\u011fu gibi \u00e7ok dikkatli ve g\u00fcvenilir yapmak \u015fart lakin milyonlarca insana verilecek ve olas\u0131 ciddi bir yan etki \u00f6l\u00fcm dahil \u00e7ok b\u00fcy\u00fck risk ta\u015f\u0131r. Normalde her \u015fey istedi\u011fimiz gibi giderse sa\u011fl\u0131k \u00e7al\u0131\u015fanlar\u0131 i\u00e7in a\u011fustos- eyl\u00fcl aylar\u0131nda, normal pop\u00fclasyon i\u00e7in ise gelecek ilkbaharda veya en erken y\u0131lba\u015f\u0131nda a\u015f\u0131 temin edilecek. Yaln\u0131z bunun 7-8 milyar ki\u015fiye ula\u015fmas\u0131 aylar veya bir y\u0131l s\u00fcrecek.\n\n- Bizim bundan sonraki hayat\u0131m\u0131z maske ve dezenfektanlarla m\u0131 ge\u00e7ecek? Yeni normalimiz bu mu olacak?\n\nVir\u00fcs\u00fc kontrol etmek i\u00e7in a\u015f\u0131 \u00e7\u0131kana kadar evet!\n\n- Ba\u011f\u0131\u015f\u0131kl\u0131k sisteminin fazla \u00e7al\u0131\u015fmas\u0131 da vir\u00fcs\u00fcn insan v\u00fccuduna verdi\u011fi zarar a\u00e7\u0131s\u0131ndan k\u00f6t\u00fc deniyor. Ba\u011f\u0131\u015f\u0131kl\u0131k sisteminin fazla kuvvetli olmas\u0131 ne demek? Biz ne yapmal\u0131y\u0131z? Hem ba\u011f\u0131\u015f\u0131kl\u0131\u011f\u0131m\u0131z\u0131 kuvvetlendirmemiz s\u00f6yleniyor hem de g\u00fc\u00e7l\u00fc ba\u011f\u0131\u015f\u0131kl\u0131k da zararl\u0131 deniyor?\n\nNormal insanlar i\u00e7in ba\u011f\u0131\u015f\u0131kl\u0131k sisteminin d\u00fczenli beslenmeyle desteklenmesi \u00e7ok \u00e7ok \u00f6nemli. Bu vir\u00fcs\u00fcn a\u015f\u0131s\u0131n\u0131n olas\u0131 yan etkisinden \u00e7ok farkl\u0131 bir \u015fey. Biz sizin normaldeki immun sisteminizin g\u00fc\u00e7l\u00fc olmas\u0131n\u0131 istiyoruz kesinlikle. A\u015f\u0131dan dolay\u0131 gelebilecek azami ba\u011f\u0131\u015f\u0131kl\u0131k cevab\u0131 farkl\u0131 bir \u015fey. \u0130kisi farkl\u0131.\n\n\u201cV\u0130R\u00dcS\u00dcN \u00dcST\u00dcNDE OYNANMI\u015e OLMASI M\u00dcMK\u00dcN\u201d\n\n- Melez bir vir\u00fcs oldu\u011fu i\u00e7in korona vir\u00fcs\u00fcn laboratuvar yap\u0131m\u0131 oldu\u011fu iddialar\u0131 dola\u015f\u0131yor ortada. Siz bu konu hakk\u0131nda ne d\u00fc\u015f\u00fcn\u00fcyorsunuz?\n\nBu konu h\u00e2lihaz\u0131rda ara\u015ft\u0131rma ve inceleme seviyesinde. Her iki d\u00fc\u015f\u00fcnceyi de destekleyenler var. Biz \u015fimdiye kadar b\u00f6yle bir vir\u00fcs g\u00f6rmedik bu kadar insani \u00f6ld\u00fcren \u00e7ok k\u0131sa s\u00fcrede bu kadar h\u0131zl\u0131 bulasan. Hayvan pazar\u0131ndan \u00e7\u0131km\u0131\u015f olsa bile laboratuvar ortam\u0131nda \u00fcst\u00fcnde oynanm\u0131\u015f olmas\u0131 m\u00fcmk\u00fcn.\n\n- \u0130la\u00e7 \u015firketlerinde vir\u00fcs bir anda biter ve a\u015f\u0131 elde kal\u0131r kayg\u0131s\u0131 olmas\u0131 m\u00fcmk\u00fcn m\u00fc? \u0130la\u00e7 \u015firketlerinin bu vir\u00fcs \u00f6zelinde politikalar\u0131n\u0131 nas\u0131l de\u011ferlendiriyorsunuz?\n\nSa\u00e7ma sapan. Bu vir\u00fcs bir anda bitmeyecek. Yaz\u0131n biraz beli b\u00fck\u00fclecek ancak son baharda hem yeni vaka hem de \u00f6l\u00fcmler griple ve zat\u00fcrre ile birlikte artacak. K\u0131sacas\u0131 bu vir\u00fcs \u015fap diye ortadan kesinlikle kaybolmayacak. Belli ki birileri kesin tedavi etkisi olmayan ila\u00e7lar\u0131n\u0131 satma pesinde. \u00c7ok yaz\u0131k! K\u0131n\u0131yorum.\n\n\u201cZATEN AMER\u0130KA\u2019DA DA MEDYADA YER ALIYORDUM\u201d\n\n- \u00c7ok g\u00fcndem oluyorsunuz T\u00fcrkiye\u2019de sizi \u00e7ok seven de var \u00e7ok ele\u015ftiren de. Farkl\u0131s\u0131n\u0131z da asl\u0131nda. Sizin \u00fcnl\u00fc olmaya \u00e7al\u0131\u015ft\u0131\u011f\u0131n\u0131z\u0131 iddia edenler var. Neden b\u00f6yle iddialar ortaya \u00e7\u0131kt\u0131?\n\n\u00d6ncelikle ben sadece T\u00fcrkiye\u2019de de\u011fil ABD medyas\u0131nda da bulundum gerek teknoloji bulu\u015flar\u0131mla ve gerekse yeni geli\u015ftirdi\u011fimiz klinik y\u00f6ntemlerle. Yani T\u00fcrkiye\u2019de koronavir\u00fcsle medyaya \u00e7\u0131k\u0131\u015f\u0131m yeni de\u011fil. Zaten Amerika\u2019da medyada yer al\u0131yordum. Ayr\u0131ca ben \u00e7ok iyi bilinen bir bilim insan\u0131y\u0131m ve \u00f6ncelikle kariyerinde en iyi yerlere gelmi\u015f sadece ABD de\u011fil d\u00fcnyan\u0131n en iyi hastanelerinde hizmet vermi\u015f bir hekimim. Ve bunlarla \u00e7ok gurur duyuyorum. \u00dcnl\u00fc olmak ad\u0131na di\u011fer baz\u0131 meslekta\u015flar\u0131m gibi milletin \u00f6n\u00fcne \u201cKelle pa\u00e7a yiyin, \u015funu yap\u0131n\u201d diye sa\u00e7ma sapan bilimsel hi\u00e7bir dayana\u011f\u0131 olmayan \u015feylerle de gelmi\u015f de\u011filim asla da gelmem. A\u011fz\u0131mdan \u00e7\u0131kan her \u015fey bilime dayal\u0131d\u0131r. Ulu \u00f6nder Atat\u00fcrk\u2019\u00fcn de s\u00f6yledi\u011fi gibi \u201cBir g\u00fcn benim s\u00f6yledi\u011fimle bilim aras\u0131nda bir \u00e7eli\u015fki olursa bana de\u011fil bilime inan\u0131n\u201d dedi\u011fi gibi. G\u00fczel memleketim Antalya\u2019n\u0131n en sevilen en bilinen ve sayg\u0131 duyulan k\u00f6kl\u00fc ailelerindenim, memleketim ve T\u00fcrkiye\u2019de hem b\u00fcy\u00fcklerimizden kalma hem de kendi el eme\u011fimizle yapt\u0131\u011f\u0131m\u0131z bir\u00e7ok ciddi yat\u0131r\u0131m var. K\u0131sacas\u0131 kimseye Allah\u2019a \u015f\u00fck\u00fcr bir maddi veya manevi ihtiyac\u0131m yok; y\u00fcce yaradan\u0131m d\u0131\u015f\u0131nda. Bundan sonra kimseye \u00e7al\u0131\u015fmam ne T\u00fcrkiye\u2019de ne de ABD\u2019de. Maddi ve manevi \u00f6zg\u00fcrl\u00fc\u011f\u00fcm\u00fc kazanm\u0131\u015f durumday\u0131m. Koronavir\u00fcs nedeni ile amac\u0131m tamamen burada g\u00f6rd\u00fc\u011f\u00fcm ve kendi bilimsel ve net d\u00fc\u015f\u00fcncelerimle milletimi ve halk\u0131m\u0131 do\u011fru y\u00f6nde bilgilendirmek olmu\u015ftur. \u0130sim yapmak vs. amac\u0131m asla olmad\u0131. Hatta bir\u00e7ok medya kurulu\u015funa \u00e7\u0131kmad\u0131m ve \u00e7\u0131kmamak i\u00e7in de o medyalar\u0131 telefonlar\u0131mdan engelledim bile.\n\n- Evet s\u00fcrekli CNN T\u00fcrk\u2019e, Ahmet Hakan\u2019a \u00e7\u0131k\u0131yorsunuz\u2026\n\n\u00c7\u00fcnk\u00fc her medyaya g\u00fcvenilmiyor ve Ahmet Hakan\u2019\u0131 \u00e7ok seviyorum. Milletimizin b\u00fcy\u00fck bir b\u00f6l\u00fcm\u00fc beni \u00e7ok iyi tan\u0131d\u0131 ve sevdi onlara \u00e7ok te\u015fekk\u00fcrler ediyorum. Bunun yan\u0131nda bir k\u0131s\u0131m insanlar klasik Arap k\u00fclt\u00fcr\u00fcnden gelem \u00e7ekememezlik, meyvesi olan a\u011fa\u00e7 ta\u015flan\u0131r mant\u0131\u011f\u0131 ve g\u00fcn boyu yapacak i\u015fleri olmad\u0131\u011f\u0131 i\u00e7in beni ele\u015ftiriyor olabilirler. Onlar da zaten umurumda de\u011fil yorumlar\u0131n\u0131 bile okumad\u0131\u011f\u0131m gibi \u00e7ok de\u011ferli vaktimi onlarla u\u011fra\u015farak kaybetmek istemiyorum. Bu t\u00fcr tipler T\u00fcrkiye\u2019de \u00e7ocuklu\u011fumdan beri vard\u0131, olacaklard\u0131r. Ayni tipler ulu \u00f6nderimiz ve ailesine ne a\u011f\u0131za al\u0131nmayacak laflar etmi\u015fler, neler demi\u015flerdir. Yurt d\u0131\u015f\u0131nda olup Nobel \u00f6d\u00fcl\u00fc alan iki vatanda\u015f\u0131m\u0131z hakk\u0131nda bile s\u00f6ylemediklerini b\u0131rakmam\u0131\u015flard\u0131r. En son Nobel \u00f6d\u00fcl\u00fc alan bilim insanimiz benim gibi ABD\u2019de olmas\u0131na ra\u011fmen, T\u00fcrkiye\u2019deki \u00fcniversitelerle \u00e7al\u0131\u015fmaya \u00e7al\u0131\u015fm\u0131\u015f ama sonunda kendisi istifa etmi\u015ftir. Yani k\u0131sacas\u0131 \u201cWhat is new?\u201d (Yeni olan ne?) T\u00fcrkiye\u2019ye memleketim Antalya\u2019ma d\u00f6n\u00fcnce deniz manzaral\u0131, g\u00fczel bir yaz\u0131hane a\u00e7aca\u011f\u0131m ve g\u00fcnde birka\u00e7 hasta g\u00f6rece\u011fim. Kesinlikle ba\u015fkas\u0131na \u00e7al\u0131\u015fmam ihtiyac\u0131m yok.\n\n\u201cNORMALLE\u015eMEYLE VAKALARDA ARTI\u015e OLACAK\u201d\n\n- T\u00fcrkiye de di\u011fer Avrupa \u00fclkeleri gibi yava\u015f yava\u015f normalle\u015fmeye ba\u015flad\u0131 ki normalle\u015fmeden ya\u015famak da \u00e7ok zor. Bu s\u00fcre\u00e7ler de asl\u0131nda risk de\u011fil mi? \u0130nsanlar hem normal bir hayat s\u00fcrmeye \u00e7al\u0131\u015f\u0131p hem de kendilerini nas\u0131l koruyacaklar?\n\nBunun tam bir cevabi maalesef yok. Normalle\u015fmeye d\u00f6nmekle birlikte rakamlarda ister istemez bir art\u0131\u015f kesinlikle olacak. Yeni tan\u0131d\u0131\u011f\u0131m\u0131z bu \u00f6l\u00fcmc\u00fcl vir\u00fcs\u00fcn bir ger\u00e7e\u011fi bu. Ne kadar tedbirlere uyarsak hem yeni vaka hem de \u00f6l\u00fcm say\u0131s\u0131 daha d\u00fc\u015f\u00fck olacak.\n\n- Hastal\u0131k sizce de sonbaharda ikinci bir dalga yapacak m\u0131? Ki siz a\u011fustosa kadar Amerika\u2019da 200- 300 bin ki\u015fi \u00f6lebilir diyorsunuz. Amerika\u2019da uzun bir s\u00fcre bitmeyip, di\u011fer \u00fclkelerde de yeniden mi ba\u015flayacak?\n\nBu vir\u00fcsten, d\u00fcnyada tamamen silinmeden kurtulmak m\u00fcmk\u00fcn de\u011fil ve olmayacak. Ta ki d\u00fcnya n\u00fcfusunun y\u00fczde 60-70\u2019i ba\u011f\u0131\u015f\u0131kl\u0131k geli\u015ftirene kadar. A\u015f\u0131n\u0131n olmad\u0131\u011f\u0131 durumda tahmin edece\u011finiz gibi vir\u00fcse kar\u015f\u0131 bir direncimiz yok ve vir\u00fcs yay\u0131lacak. Elimizdeki ila\u00e7lar bile kesin tedavi sa\u011flam\u0131yorlar. Sadece biraz etkililer. Evet, ABD\u2019de vir\u00fcs\u00fcn yayg\u0131n olmas\u0131 nedeni ve normalle\u015fme s\u00fcreci ile artan yeni vaka ve \u00f6l\u00fcmler g\u00f6rece\u011fiz. Ha, ne olur, yaz ay\u0131 itibari ile s\u0131cakl\u0131k art\u0131s\u0131 nedeniyle vir\u00fcs\u00fcn yay\u0131lma h\u0131z\u0131nda bir yava\u015flama g\u00f6rebiliriz. Bu nedenle \u00f6l\u00fcm say\u0131s\u0131 ABD i\u00e7in 200-300 bin yerine 100-150 bin olabilir; in\u015fallah da \u00f6yle olur. Yani bu tahmini rakamlar bir\u00e7ok de\u011fi\u015fkene ba\u011fl\u0131. Umar\u0131m en az rakamla atlat\u0131r\u0131z.",
    "keywords": [
        "\u00e7ok",
        "\u00f6rg\u00fct\u00fc",
        "sa\u011fl\u0131k",
        "bu",
        "kadar",
        "ne",
        "d\u00fcnya",
        "yaramayan",
        "hem",
        "i\u00e7in",
        "ve",
        "kurulu\u015f",
        "i\u015fe",
        "hi\u00e7bir",
        "bir",
        "gibi",
        "en"
    ],
    "meta_keywords": [
        ""
    ],
    "publish_date": null,
    "summary": "Amerika Birle\u015fik Devletleri'nde ya\u015fayan i\u00e7 hastal\u0131klar\u0131 ve kardiyoloji uzman\u0131 \u00c7ilingiro\u011flu T\u00fcrkiye\u2019de \u00e7ok da al\u0131\u015f\u0131k olmad\u0131\u011f\u0131m\u0131z \u00e7\u0131k\u0131\u015flar\u0131, farkl\u0131 bak\u0131\u015f a\u00e7\u0131s\u0131yla son d\u00f6nemin en \u00e7ok konu\u015fulan doktorlar\u0131ndan oldu desek yeridir.\nKendisiyle hem Amerika\u2019daki son durumu ve d\u00fcnyan\u0131n gidi\u015fat\u0131n\u0131 hem de T\u00fcrkiye\u2019yi konu\u015ftuk.\nT\u00fcrkiye \u015fimdiye kadar a\u00e7\u0131k alanlarda maske kullan\u0131lmas\u0131 ve sosyal mesafe ba\u015fta olmak \u00fczere \u00e7ok olumlu ve \u00f6nemli \u00f6nlemler ald\u0131.\nHem milletimizin evde kalmas\u0131 hem de zaman zaman k\u0131sa s\u00fcreli de olsa soka\u011fa \u00e7\u0131kma yasaklar\u0131 nedeniyle hem toplam vaka hem de \u00f6l\u00fcm say\u0131lar\u0131nda d\u00fc\u015f\u00fc\u015fleri bug\u00fcn itibariyle g\u00f6rm\u00fc\u015f oldu.\nAma Brezilya, \u0130ran, \u00c7in gibi di\u011fer \u00fclkelerin vaka say\u0131lar\u0131n\u0131 do\u011fru bir \u015fekilde bildirmemelerinden \u00f6t\u00fcr\u00fc \u00e7ok b\u00fcy\u00fck ihtimalle Kanada\u2019n\u0131n \u00fcst\u00fcnde 11. s\u0131raday\u0131z.\nT\u00fcrkiye i\u00e7in bundan sonraki en \u00f6nemli \u015fey kademeli olarak normalle\u015fmeye ge\u00e7i\u015f d\u00f6neminde sosyal mesafeyi koruma, a\u00e7\u0131k ve hatta kapal\u0131 alanlarda maske takma gibi tedbirlere toplumun uymas\u0131 olacak.\nYaln\u0131z sonbaharda ve k\u0131\u015f\u0131n bu vir\u00fcs\u00fcn tekrar pik yapaca\u011f\u0131n\u0131 unutmamak ve haz\u0131r olmak laz\u0131m.\n- Her \u015fey biti\u011finde vir\u00fcsten en \u00e7ok etkilenen \u00fclke Amerika m\u0131 olacak sizce?\n\u015eimdilik ABD ve bu uzun s\u00fcre devam edecek.\nAncak vir\u00fcs Afrika, Pakistan, Hindistan ve Arap \u00fclkelerinde hen\u00fcz yay\u0131lmad\u0131, bu \u00fclkeler daha sonra ba\u015f\u0131 \u00e7ekecek.\n- Amerika neden bu kadar panik halde?\nD\u00fcnya Sa\u011fl\u0131k \u00d6rg\u00fct\u00fc (DS\u00d6) tamamen hi\u00e7bir ise yaramayan bir kurulu\u015f.\nD\u00fcnyada bu vir\u00fcs\u00fcn \u00f6l\u00fcmc\u00fcl bir pandemiye d\u00f6n\u00fc\u015fme nedeni DS\u00d6 ve \u00c7in h\u00fck\u00fcmetidir.\nAyr\u0131ca ABD i\u00e7in olay politik bir hal ald\u0131.\nAyr\u0131ca maske takmay\u0131 \u00f6zg\u00fcrl\u00fck k\u0131s\u0131tlamas\u0131 gibi g\u00f6ren mant\u0131ks\u0131z bir \u00f6zg\u00fcrl\u00fck anlay\u0131\u015f\u0131nday\u0131z.\nNe kadar bilmiyorum ancak t\u00fcm \u00fclkeler i\u00e7in ge\u00e7erli san\u0131r\u0131m bu; her \u015fey \u00c7in\u2019de yap\u0131l\u0131yor.\nA\u015f\u0131n\u0131n bu vir\u00fcse kar\u015f\u0131 etkili olmas\u0131 ne kadar m\u00fcmk\u00fcn?\nYaln\u0131z baz\u0131 a\u015f\u0131lar v\u00fccutta \u00e7ok y\u00fcksek bir savunma mekanizmas\u0131n\u0131 tetikliyor ve olumsuz etkiler oluyor.\nO nedenle acele etmeden faz 2 ve 3 \u00e7al\u0131\u015fmalar\u0131n\u0131 normalde oldu\u011fu gibi \u00e7ok dikkatli ve g\u00fcvenilir yapmak \u015fart lakin milyonlarca insana verilecek ve olas\u0131 ciddi bir yan etki \u00f6l\u00fcm dahil \u00e7ok b\u00fcy\u00fck risk ta\u015f\u0131r.\nNormalde her \u015fey istedi\u011fimiz gibi giderse sa\u011fl\u0131k \u00e7al\u0131\u015fanlar\u0131 i\u00e7in a\u011fustos- eyl\u00fcl aylar\u0131nda, normal pop\u00fclasyon i\u00e7in ise gelecek ilkbaharda veya en erken y\u0131lba\u015f\u0131nda a\u015f\u0131 temin edilecek.\nNormal insanlar i\u00e7in ba\u011f\u0131\u015f\u0131kl\u0131k sisteminin d\u00fczenli beslenmeyle desteklenmesi \u00e7ok \u00e7ok \u00f6nemli.\nBu vir\u00fcs\u00fcn a\u015f\u0131s\u0131n\u0131n olas\u0131 yan etkisinden \u00e7ok farkl\u0131 bir \u015fey.\n\u201cV\u0130R\u00dcS\u00dcN \u00dcST\u00dcNDE OYNANMI\u015e OLMASI M\u00dcMK\u00dcN\u201d- Melez bir vir\u00fcs oldu\u011fu i\u00e7in korona vir\u00fcs\u00fcn laboratuvar yap\u0131m\u0131 oldu\u011fu iddialar\u0131 dola\u015f\u0131yor ortada.\nBiz \u015fimdiye kadar b\u00f6yle bir vir\u00fcs g\u00f6rmedik bu kadar insani \u00f6ld\u00fcren \u00e7ok k\u0131sa s\u00fcrede bu kadar h\u0131zl\u0131 bulasan.\n- \u0130la\u00e7 \u015firketlerinde vir\u00fcs bir anda biter ve a\u015f\u0131 elde kal\u0131r kayg\u0131s\u0131 olmas\u0131 m\u00fcmk\u00fcn m\u00fc?\nBu vir\u00fcs bir anda bitmeyecek.\nYaz\u0131n biraz beli b\u00fck\u00fclecek ancak son baharda hem yeni vaka hem de \u00f6l\u00fcmler griple ve zat\u00fcrre ile birlikte artacak.\n\u201cZATEN AMER\u0130KA\u2019DA DA MEDYADA YER ALIYORDUM\u201d- \u00c7ok g\u00fcndem oluyorsunuz T\u00fcrkiye\u2019de sizi \u00e7ok seven de var \u00e7ok ele\u015ftiren de.\n\u00d6ncelikle ben sadece T\u00fcrkiye\u2019de de\u011fil ABD medyas\u0131nda da bulundum gerek teknoloji bulu\u015flar\u0131mla ve gerekse yeni geli\u015ftirdi\u011fimiz klinik y\u00f6ntemlerle.\nAyr\u0131ca ben \u00e7ok iyi bilinen bir bilim insan\u0131y\u0131m ve \u00f6ncelikle kariyerinde en iyi yerlere gelmi\u015f sadece ABD de\u011fil d\u00fcnyan\u0131n en iyi hastanelerinde hizmet vermi\u015f bir hekimim.\nUlu \u00f6nder Atat\u00fcrk\u2019\u00fcn de s\u00f6yledi\u011fi gibi \u201cBir g\u00fcn benim s\u00f6yledi\u011fimle bilim aras\u0131nda bir \u00e7eli\u015fki olursa bana de\u011fil bilime inan\u0131n\u201d dedi\u011fi gibi.\nG\u00fczel memleketim Antalya\u2019n\u0131n en sevilen en bilinen ve sayg\u0131 duyulan k\u00f6kl\u00fc ailelerindenim, memleketim ve T\u00fcrkiye\u2019de hem b\u00fcy\u00fcklerimizden kalma hem de kendi el eme\u011fimizle yapt\u0131\u011f\u0131m\u0131z bir\u00e7ok ciddi yat\u0131r\u0131m var.\nBundan sonra kimseye \u00e7al\u0131\u015fmam ne T\u00fcrkiye\u2019de ne de ABD\u2019de.\nKoronavir\u00fcs nedeni ile amac\u0131m tamamen burada g\u00f6rd\u00fc\u011f\u00fcm ve kendi bilimsel ve net d\u00fc\u015f\u00fcncelerimle milletimi ve halk\u0131m\u0131 do\u011fru y\u00f6nde bilgilendirmek olmu\u015ftur.\nHatta bir\u00e7ok medya kurulu\u015funa \u00e7\u0131kmad\u0131m ve \u00e7\u0131kmamak i\u00e7in de o medyalar\u0131 telefonlar\u0131mdan engelledim bile.\n- Evet s\u00fcrekli CNN T\u00fcrk\u2019e, Ahmet Hakan\u2019a \u00e7\u0131k\u0131yorsunuz\u2026\u00c7\u00fcnk\u00fc her medyaya g\u00fcvenilmiyor ve Ahmet Hakan\u2019\u0131 \u00e7ok seviyorum.\nMilletimizin b\u00fcy\u00fck bir b\u00f6l\u00fcm\u00fc beni \u00e7ok iyi tan\u0131d\u0131 ve sevdi onlara \u00e7ok te\u015fekk\u00fcrler ediyorum.\nBunun yan\u0131nda bir k\u0131s\u0131m insanlar klasik Arap k\u00fclt\u00fcr\u00fcnden gelem \u00e7ekememezlik, meyvesi olan a\u011fa\u00e7 ta\u015flan\u0131r mant\u0131\u011f\u0131 ve g\u00fcn boyu yapacak i\u015fleri olmad\u0131\u011f\u0131 i\u00e7in beni ele\u015ftiriyor olabilirler.\nOnlar da zaten umurumda de\u011fil yorumlar\u0131n\u0131 bile okumad\u0131\u011f\u0131m gibi \u00e7ok de\u011ferli vaktimi onlarla u\u011fra\u015farak kaybetmek istemiyorum.\nAyni tipler ulu \u00f6nderimiz ve ailesine ne a\u011f\u0131za al\u0131nmayacak laflar etmi\u015fler, neler demi\u015flerdir.\nEn son Nobel \u00f6d\u00fcl\u00fc alan bilim insanimiz benim gibi ABD\u2019de olmas\u0131na ra\u011fmen, T\u00fcrkiye\u2019deki \u00fcniversitelerle \u00e7al\u0131\u015fmaya \u00e7al\u0131\u015fm\u0131\u015f ama sonunda kendisi istifa etmi\u015ftir.\nT\u00fcrkiye\u2019ye memleketim Antalya\u2019ma d\u00f6n\u00fcnce deniz manzaral\u0131, g\u00fczel bir yaz\u0131hane a\u00e7aca\u011f\u0131m ve g\u00fcnde birka\u00e7 hasta g\u00f6rece\u011fim.\n\u201cNORMALLE\u015eMEYLE VAKALARDA ARTI\u015e OLACAK\u201d- T\u00fcrkiye de di\u011fer Avrupa \u00fclkeleri gibi yava\u015f yava\u015f normalle\u015fmeye ba\u015flad\u0131 ki normalle\u015fmeden ya\u015famak da \u00e7ok zor.\n\u0130nsanlar hem normal bir hayat s\u00fcrmeye \u00e7al\u0131\u015f\u0131p hem de kendilerini nas\u0131l koruyacaklar?\nYeni tan\u0131d\u0131\u011f\u0131m\u0131z bu \u00f6l\u00fcmc\u00fcl vir\u00fcs\u00fcn bir ger\u00e7e\u011fi bu.\nNe kadar tedbirlere uyarsak hem yeni vaka hem de \u00f6l\u00fcm say\u0131s\u0131 daha d\u00fc\u015f\u00fck olacak.\nA\u015f\u0131n\u0131n olmad\u0131\u011f\u0131 durumda tahmin edece\u011finiz gibi vir\u00fcse kar\u015f\u0131 bir direncimiz yok ve vir\u00fcs yay\u0131lacak.\nEvet, ABD\u2019de vir\u00fcs\u00fcn yayg\u0131n olmas\u0131 nedeni ve normalle\u015fme s\u00fcreci ile artan yeni vaka ve \u00f6l\u00fcmler g\u00f6rece\u011fiz.\nHa, ne olur, yaz ay\u0131 itibari ile s\u0131cakl\u0131k art\u0131s\u0131 nedeniyle vir\u00fcs\u00fcn yay\u0131lma h\u0131z\u0131nda bir yava\u015flama g\u00f6rebiliriz.\nBu nedenle \u00f6l\u00fcm say\u0131s\u0131 ABD i\u00e7in 200-300 bin yerine 100-150 bin olabilir; in\u015fallah da \u00f6yle olur.",
    "article_html": "",
    "meta_description": "Prof. Dr. Mehmet \u00c7ilingiro\u011flu: \u201cD\u00fcnyada bu vir\u00fcs\u00fcn \u00f6l\u00fcmc\u00fcl bir pandemiye d\u00f6n\u00fc\u015fme nedeni DS\u00d6 ve \u00c7in h\u00fck\u00fcmetidir. D\u00fcnya Sa\u011fl\u0131k \u00d6rg\u00fct\u00fc (DS\u00d6) tamamen hi\u00e7bir i\u015fe yaramayan bir kurulu\u015f\u201d",
    "meta_lang": "tr"
}