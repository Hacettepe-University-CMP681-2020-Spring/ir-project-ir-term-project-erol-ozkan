{
    "article_id": "10ab04d42254bad9c5fe9096b4a39a3f.1590265730.933685",
    "title": "Uyuyan G\u00fczel (Aurora) Masal\u0131 ve Hikayesi Oku - Kral ve krali\u00e7e\u2026",
    "authors": [],
    "canonical_link": "https://www.milliyet.com.tr/cocuk/kultur-sanat/uyuyan-guzel-aurora-masali-ve-hikayesi-oku-kral-ve-kralice-6200117",
    "url": "http://milliyet.com.tr/cocuk/kultur-sanat/uyuyan-guzel-aurora-masali-ve-hikayesi-oku-kral-ve-kralice-6200117",
    "top_img": "https://i2.milimaj.com/i/milliyet/75/0x0/5ea6f3cf55428412fcc9df39.jpg",
    "meta_img": "https://i2.milimaj.com/i/milliyet/75/0x0/5ea6f3cf55428412fcc9df39.jpg",
    "movies": [],
    "text": "Evvel zaman i\u00e7inde kalbur saman i\u00e7inde bilinmeyen bir \u00fclkenin ihti\u015faml\u0131 bir saray\u0131nda bir kral bir de krali\u00e7e ya\u015farm\u0131\u015f. Halk taraf\u0131nda \u00e7ok sevilen ve hi\u00e7 d\u00fc\u015fman\u0131 olmayan kral ve krali\u00e7enin en b\u00fcy\u00fck arzusu \u00e7ocuklar\u0131 olmas\u0131ym\u0131\u015f. Uzun zaman sonunda bir k\u0131zlar\u0131 olmu\u015f. Bu k\u00fc\u00e7\u00fck k\u0131z\u0131n ad\u0131 Aurora\u2019ymi\u015f. Aurora\u2019n\u0131n birinci ya\u015f g\u00fcn\u00fcnde \u00e7ok b\u00fcy\u00fck bir kutlama yapmaya karar vermi\u015fler.\n\nAk\u0131llar\u0131na gelen herkesi bu partiye \u00e7a\u011f\u0131rm\u0131\u015flar. Hatta 12 peri bile davetliymi\u015f. Pastalar, s\u00fcslemeler, orkestra ve daha neler neler varm\u0131\u015f bu partide\u2026\n\nPartide olmayan tek \u015fey, yani tek ki\u015fi 13. periymi\u015f. \u00dcstelik bu peri biraz da k\u00f6t\u00fc kalpliymi\u015f. Partiye davet edilmedi\u011fini duyunca da \u00e7ok sinirlenmi\u015f.\n\nParti ba\u015flam\u0131\u015f. Herkes k\u00fc\u00e7\u00fck k\u0131za hediyesini veriyormu\u015f. Periler s\u0131rayla onun i\u00e7in ak\u0131l, g\u00fczellik ve cesaret hediye ederken 13. peri ortaya \u00e7\u0131km\u0131\u015f.\n\nSinirli bir \u015fekilde:\n\n-Beni davet etmeyi nas\u0131l unutursunuz? Bunun cezas\u0131n\u0131 \u00e7ekeceksiniz. Benim hediyem 16. ya\u015f\u0131nda Aurora\u2019n\u0131n eline i\u011fne batmas\u0131 ve \u00f6m\u00fcr boyunca uyuyakalmas\u0131 olacak, demi\u015f.\n\nKral hemen:\n\n-\u00c7ok \u00f6z\u00fcr dileriz, hata ettik ne olur yapma, demi\u015f.\n\nKimseyi dinlemeyen peri hemen kaybolmu\u015f.\n\nK\u00f6t\u00fc kalpli peri, kaybolunca hediyesini hen\u00fcz vermemi\u015f olan bir di\u011fer peri:\n\n-100 y\u0131l sonra prensesi bir prens bulacak ve onu \u00f6perek uyand\u0131racak. Bu da benim hediyem, demi\u015f.\n\nY\u0131llar ge\u00e7mi\u015f ve Aurora 16 ya\u015f\u0131na basm\u0131\u015f. T\u00fcm bu y\u0131llar boyunca ailesi onu fazlas\u0131yla korumu\u015f. 16. ya\u015f\u0131na basaca\u011f\u0131 g\u00fcn de kap\u0131ya muhaf\u0131zlar\u0131 dikip i\u00e7eri kimseyi almamalar\u0131n\u0131 s\u00f6ylemi\u015fler. Aurora odas\u0131nda resim yap\u0131yormu\u015f. Ancak Aurora\u2019n\u0131n i\u00e7inde bulundu\u011fu odada bir anda bir kap\u0131 belirmi\u015f ve onu \u00e7a\u011f\u0131ran bir ses duymu\u015f prenses.\n\nOdadan i\u00e7eri girince ya\u015fl\u0131 bir kad\u0131n ve elinde i\u011fnesini g\u00f6rm\u00fc\u015f. B\u00fcy\u00fclenmi\u015f bir \u015fekilde kad\u0131n\u0131n yan\u0131na gidince kad\u0131n elindeki i\u011fneyi ona bat\u0131rm\u0131\u015f. Aurora orac\u0131kta uyuyakalm\u0131\u015f.\n\nKral ve krali\u00e7e geldi\u011finde art\u0131k \u00e7ok ge\u00e7mi\u015f. B\u00fcy\u00fc o kadar g\u00fc\u00e7l\u00fcym\u00fc\u015f ki saraydaki ve \u00fclkedeki herkes de uyumaya ba\u015flam\u0131\u015f.\n\nAradan tam 100 y\u0131l ge\u00e7mi\u015f. Uzak diyarlardan \u00e7ok zeki ve yak\u0131\u015f\u0131kl\u0131 bir prensin yolu bu \u00fclkeye d\u00fc\u015fm\u00fc\u015f. Ormanlar\u0131n i\u00e7inden ge\u00e7erek yoluna devam ederken sarma\u015f\u0131klarla kapl\u0131 bir saray oldu\u011funu fark etmi\u015f. \u0130\u00e7inden bir ses i\u00e7eri girmesini s\u00f6ylemi\u015f.\n\nPrens, k\u0131l\u0131c\u0131yla sarma\u015f\u0131klar\u0131 keserek i\u00e7eri girmi\u015f ve yata\u011f\u0131nda uyuyan Aurora\u2019y\u0131 g\u00f6rm\u00fc\u015f. G\u00f6rd\u00fc\u011f\u00fc anda \u00e7ok etkilenmi\u015f ve dayanamayarak yana\u011f\u0131na bir \u00f6p\u00fcc\u00fck kondurmu\u015f.\n\nAurora sanki hi\u00e7 uyuyakalmam\u0131\u015f gibi g\u00fclerek g\u00f6zlerini a\u00e7m\u0131\u015f. Prensi g\u00f6r\u00fcr g\u00f6rmez ondan etkilenmi\u015f. Aurora uyan\u0131nca b\u00fcy\u00fck saray ve \u00fclke halk\u0131 da uyanm\u0131\u015f. \u00dclke, k\u0131sa s\u00fcrede eski canl\u0131 g\u00fcnlerine d\u00f6nm\u00fc\u015f.\n\nPrens ve Aurora da evlenmeye karar verip, sonsuza kadar mutlu ya\u015fam\u0131\u015flar.",
    "keywords": [
        "\u00e7ok",
        "bu",
        "i\u00e7eri",
        "krali\u00e7e",
        "masal\u0131",
        "g\u00fczel",
        "aurora",
        "onu",
        "uyuyan",
        "oku",
        "ve",
        "bir",
        "hikayesi",
        "peri",
        "kral",
        "da",
        "i\u00e7inde"
    ],
    "meta_keywords": [
        ""
    ],
    "publish_date": null,
    "summary": "Evvel zaman i\u00e7inde kalbur saman i\u00e7inde bilinmeyen bir \u00fclkenin ihti\u015faml\u0131 bir saray\u0131nda bir kral bir de krali\u00e7e ya\u015farm\u0131\u015f.\nHalk taraf\u0131nda \u00e7ok sevilen ve hi\u00e7 d\u00fc\u015fman\u0131 olmayan kral ve krali\u00e7enin en b\u00fcy\u00fck arzusu \u00e7ocuklar\u0131 olmas\u0131ym\u0131\u015f.\nUzun zaman sonunda bir k\u0131zlar\u0131 olmu\u015f.\nBu k\u00fc\u00e7\u00fck k\u0131z\u0131n ad\u0131 Aurora\u2019ymi\u015f.\nAurora\u2019n\u0131n birinci ya\u015f g\u00fcn\u00fcnde \u00e7ok b\u00fcy\u00fck bir kutlama yapmaya karar vermi\u015fler.\nAk\u0131llar\u0131na gelen herkesi bu partiye \u00e7a\u011f\u0131rm\u0131\u015flar.\nHatta 12 peri bile davetliymi\u015f.\nPastalar, s\u00fcslemeler, orkestra ve daha neler neler varm\u0131\u015f bu partide\u2026Partide olmayan tek \u015fey, yani tek ki\u015fi 13. periymi\u015f.\n\u00dcstelik bu peri biraz da k\u00f6t\u00fc kalpliymi\u015f.\nPartiye davet edilmedi\u011fini duyunca da \u00e7ok sinirlenmi\u015f.\nParti ba\u015flam\u0131\u015f.\nHerkes k\u00fc\u00e7\u00fck k\u0131za hediyesini veriyormu\u015f.\nPeriler s\u0131rayla onun i\u00e7in ak\u0131l, g\u00fczellik ve cesaret hediye ederken 13. peri ortaya \u00e7\u0131km\u0131\u015f.\nSinirli bir \u015fekilde:-Beni davet etmeyi nas\u0131l unutursunuz?\nBunun cezas\u0131n\u0131 \u00e7ekeceksiniz.\nBenim hediyem 16. ya\u015f\u0131nda Aurora\u2019n\u0131n eline i\u011fne batmas\u0131 ve \u00f6m\u00fcr boyunca uyuyakalmas\u0131 olacak, demi\u015f.\nKral hemen:-\u00c7ok \u00f6z\u00fcr dileriz, hata ettik ne olur yapma, demi\u015f.\nKimseyi dinlemeyen peri hemen kaybolmu\u015f.\nK\u00f6t\u00fc kalpli peri, kaybolunca hediyesini hen\u00fcz vermemi\u015f olan bir di\u011fer peri:-100 y\u0131l sonra prensesi bir prens bulacak ve onu \u00f6perek uyand\u0131racak.\nBu da benim hediyem, demi\u015f.\nY\u0131llar ge\u00e7mi\u015f ve Aurora 16 ya\u015f\u0131na basm\u0131\u015f.\nT\u00fcm bu y\u0131llar boyunca ailesi onu fazlas\u0131yla korumu\u015f.\n16. ya\u015f\u0131na basaca\u011f\u0131 g\u00fcn de kap\u0131ya muhaf\u0131zlar\u0131 dikip i\u00e7eri kimseyi almamalar\u0131n\u0131 s\u00f6ylemi\u015fler.\nAurora odas\u0131nda resim yap\u0131yormu\u015f.\nAncak Aurora\u2019n\u0131n i\u00e7inde bulundu\u011fu odada bir anda bir kap\u0131 belirmi\u015f ve onu \u00e7a\u011f\u0131ran bir ses duymu\u015f prenses.\nOdadan i\u00e7eri girince ya\u015fl\u0131 bir kad\u0131n ve elinde i\u011fnesini g\u00f6rm\u00fc\u015f.\nB\u00fcy\u00fclenmi\u015f bir \u015fekilde kad\u0131n\u0131n yan\u0131na gidince kad\u0131n elindeki i\u011fneyi ona bat\u0131rm\u0131\u015f.\nAurora orac\u0131kta uyuyakalm\u0131\u015f.\nKral ve krali\u00e7e geldi\u011finde art\u0131k \u00e7ok ge\u00e7mi\u015f.\nB\u00fcy\u00fc o kadar g\u00fc\u00e7l\u00fcym\u00fc\u015f ki saraydaki ve \u00fclkedeki herkes de uyumaya ba\u015flam\u0131\u015f.\nAradan tam 100 y\u0131l ge\u00e7mi\u015f.\nUzak diyarlardan \u00e7ok zeki ve yak\u0131\u015f\u0131kl\u0131 bir prensin yolu bu \u00fclkeye d\u00fc\u015fm\u00fc\u015f.\nOrmanlar\u0131n i\u00e7inden ge\u00e7erek yoluna devam ederken sarma\u015f\u0131klarla kapl\u0131 bir saray oldu\u011funu fark etmi\u015f.\n\u0130\u00e7inden bir ses i\u00e7eri girmesini s\u00f6ylemi\u015f.\nPrens, k\u0131l\u0131c\u0131yla sarma\u015f\u0131klar\u0131 keserek i\u00e7eri girmi\u015f ve yata\u011f\u0131nda uyuyan Aurora\u2019y\u0131 g\u00f6rm\u00fc\u015f.\nG\u00f6rd\u00fc\u011f\u00fc anda \u00e7ok etkilenmi\u015f ve dayanamayarak yana\u011f\u0131na bir \u00f6p\u00fcc\u00fck kondurmu\u015f.\nAurora sanki hi\u00e7 uyuyakalmam\u0131\u015f gibi g\u00fclerek g\u00f6zlerini a\u00e7m\u0131\u015f.\nPrensi g\u00f6r\u00fcr g\u00f6rmez ondan etkilenmi\u015f.\nAurora uyan\u0131nca b\u00fcy\u00fck saray ve \u00fclke halk\u0131 da uyanm\u0131\u015f.\n\u00dclke, k\u0131sa s\u00fcrede eski canl\u0131 g\u00fcnlerine d\u00f6nm\u00fc\u015f.\nPrens ve Aurora da evlenmeye karar verip, sonsuza kadar mutlu ya\u015fam\u0131\u015flar.",
    "article_html": "",
    "meta_description": ".",
    "meta_lang": "tr"
}