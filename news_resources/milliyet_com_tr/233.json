{
    "article_id": "e99d406da52333feb92394acd56f6558.1590265889.9991329",
    "title": "Yaln\u0131z ve parlak bir ya\u015fam!",
    "authors": [
        "Asu Maro",
        "Melih A\u015f\u0131k",
        "Ali Ey\u00fcbo\u011flu",
        "Sema \u00d6zpekmezci"
    ],
    "canonical_link": "https://www.milliyet.com.tr/yazarlar/emin-yeginboy/yalniz-ve-parlak-bir-yasam-2893184",
    "url": "http://milliyet.com.tr/yazarlar/emin-yeginboy/yalniz-ve-parlak-bir-yasam-2893184",
    "top_img": "https://i2.milimaj.com/i/milliyet/75/0x0/5d0d6284ec10bb2a803dbc63.jpg",
    "meta_img": "https://i2.milimaj.com/i/milliyet/75/0x0/5d0d6284ec10bb2a803dbc63.jpg",
    "movies": [],
    "text": "Elton John yetmi\u015flerde ba\u015flad\u0131\u011f\u0131 kariyerinde o kadar \u00e7ok \u015fark\u0131ya imza att\u0131 ki, ya\u015fam\u0131m\u0131z\u0131n bir yerinde kendilerini hat\u0131rlat\u0131r. Ya\u015fam\u0131n\u0131 anlatan m\u00fczikal biyografi \u201cThe Rocketman\u201d, tam bir Rock Opera havas\u0131nda ak\u0131yor. Ya\u015fanan anlar\u0131 anlamland\u0131ran bir \u015fark\u0131s\u0131, abart\u0131l\u0131 kost\u00fcmleri i\u00e7inde rock d\u00fcnyas\u0131n\u0131n \u0131\u015f\u0131lt\u0131l\u0131 d\u00fcnyas\u0131n\u0131 canl\u0131 tutuyor. Bunlar\u0131n ard\u0131nda sevgi aray\u0131\u015f\u0131 i\u00e7inde, ac\u0131 \u00e7eken yaln\u0131z \u015fark\u0131c\u0131 portresine tan\u0131k oluyoruz. \u2018Bohemian Rhapsody\u2019de, Brian Singer\u2019\u0131n ayr\u0131lmas\u0131yla final b\u00f6l\u00fcmlerini y\u00f6netmi\u015f olan Dexter Fletcher, bu kez ba\u015ftan sona kendisine ait \u2018The Rocketman\u2019de g\u00f6rkemli anlar yakalam\u0131\u015f. LA \u00fcnl\u00fc Troubadour kul\u00fcb\u00fcnde Crocodile Rock ile a\u00e7\u0131lan ilk b\u00fcy\u00fck konseri, \u2018Your Song\u2019\u0131n kayd\u0131n\u0131n yap\u0131ld\u0131\u011f\u0131 st\u00fcdyo \u00e7ekimleri, piyano \u00fczerinde havaland\u0131\u011f\u0131 sahneler unutulmaz olmu\u015f.\n\nA\u00e7\u0131l\u0131\u015fta Londra yak\u0131nlar\u0131nda, Pinner kasabas\u0131nda sorunlu bir ailenin o\u011flu olarak do\u011fmu\u015f Reginald Kenneth Dwight ile tan\u0131\u015f\u0131yoruz. O\u011fluna bir kere bile sar\u0131lmam\u0131\u015f asker bir baba, sevgiyi d\u0131\u015farda arayan anne Sheila ve kendisine sahip \u00e7\u0131kan bir anneanne ile b\u00fcy\u00fcyen mahcup ve piyanoya yetenekli bir \u00e7ocuk. Anneanne ilgisiyle Royal Academy\u2019de piyano e\u011fitimi alan Reginald, mahalle barlar\u0131nda yetene\u011fini sergilemeye ba\u015flar. Diplomadan iki hafta \u00f6nce okuldan ayr\u0131l\u0131r ve etkilendi\u011fi Elvis Presley gibi Rock\u2019n Roll \u00e7almaya ba\u015flar. T\u00fcm \u015fark\u0131lar\u0131n\u0131n s\u00f6zlerini yazan Bernie Taupin ile tan\u0131\u015fmas\u0131 ya\u015fam\u0131n\u0131 t\u00fcmden de\u011fi\u015ftirir. Barlarda \u00e7alan bir Blues grubuyla birlikte ilk turne, ilk besteler... Saksafoncu Elton Dean ve John Lennon\u2019dan etkilenerek ad\u0131n\u0131 Elton John yapar, sonradan araya Hercules\u2019i ekler. Yap\u0131mc\u0131 Dick James onun yetene\u011finin fark\u0131na var\u0131r, ilk alb\u00fcm\u00fc \u201cEmpty Sky\u201d ticari olarak ba\u015far\u0131s\u0131z olsa da ona \u015fans vermeye devam eder. \u0130\u00e7inde \u201cYour Song\u201d \u015fark\u0131s\u0131 olan ikinci alb\u00fcm\u00fc 72\u2019de \u0130ngiltere ve ABD\u2019de \u00e7ok sevilir. Sonunda \u201cRocket Man\u201d Amerika ve t\u00fcm d\u00fcnyada 1 numara olur. T\u00fcm konserleri kapal\u0131 gi\u015fe sanat\u00e7\u0131 kategorisine girmesi gecikmez. \u015e\u00f6hretin bedelini yava\u015f yava\u015f \u00f6demeye ba\u015flar; doksanlar\u0131n ba\u015f\u0131nda uyu\u015fturucu, alkol, seks ve yedi\u011fini kusma hastal\u0131\u011f\u0131 nedeniyle tedaviye gider.\n\nOyunculuklara gelince Taron Egerton canland\u0131rd\u0131\u011f\u0131 Elton John\u2019u oynam\u0131yor, ya\u015f\u0131yor. \u015eark\u0131lar\u0131 da kendi sesiyle okuyan gen\u00e7 Egerton, kendisini iyi oyuncu s\u0131n\u0131f\u0131na atlatacak bir performans g\u00f6stermi\u015f. Oscar\u2019lara kadar ne kadar ak\u0131lda kal\u0131r g\u00f6rece\u011fiz. Kariyerinin en ba\u015f\u0131ndan itibaren \u015fark\u0131lar\u0131n\u0131n s\u00f6zlerini yazm\u0131\u015f olan Bernie Taupin\u2019i oynayan Jamie Bell gayet iyi. Richard Madden duygusal yaratt\u0131\u011f\u0131 travmay\u0131, profesyonelce bir ili\u015fkiye \u00e7eviren i\u00e7ten pazarl\u0131kl\u0131 menajer Reid rol\u00fcne uyumlu.\n\n\u015eark\u0131c\u0131n\u0131n cinsel tercihlerine olduk\u00e7a geni\u015f yer veriyor y\u00f6netmen Fletcher. Freddie Mercury filmi bu y\u00f6nde topa girmemekle ele\u015ftirilmi\u015fti.\n\n\u0130kinci yar\u0131da \u00e7ocukluk travmas\u0131na s\u0131k d\u00f6n\u00fc\u015f yap\u0131lmas\u0131 \u00f6yk\u00fcy\u00fc biraz s\u0131\u011fla\u015ft\u0131r\u0131yor. Elton John\u2019un hayat\u0131nda bildi\u011fimiz bir \u00e7ok olay var; Watford Kul\u00fcb\u00fc ba\u015fkanl\u0131\u011f\u0131, Diana cenazesinde seslendirdi\u011fi \u201cCandle In The Wind\u201d veya e\u015fi Daniel ile tan\u0131\u015fmas\u0131, ta\u015f\u0131y\u0131c\u0131 anneden iki \u00e7ocuk gibi konulara hi\u00e7 girilmemi\u015f.\n\nDans ve konser sahneleri tek kelimeyle m\u00fckemmel \u00e7ekilmi\u015f. \u201cThe Rocketman\u201d hikayesi ve g\u00f6rselli\u011fiyle izleyeni yakal\u0131yor, izleyin.",
    "keywords": [
        "\u00e7ok",
        "ya\u015fam",
        "olan",
        "kadar",
        "rock",
        "yaln\u0131z",
        "t\u00fcm",
        "ilk",
        "ve",
        "bir",
        "ile",
        "elton",
        "parlak"
    ],
    "meta_keywords": [
        ""
    ],
    "publish_date": null,
    "summary": "Elton John yetmi\u015flerde ba\u015flad\u0131\u011f\u0131 kariyerinde o kadar \u00e7ok \u015fark\u0131ya imza att\u0131 ki, ya\u015fam\u0131m\u0131z\u0131n bir yerinde kendilerini hat\u0131rlat\u0131r.\nYa\u015fam\u0131n\u0131 anlatan m\u00fczikal biyografi \u201cThe Rocketman\u201d, tam bir Rock Opera havas\u0131nda ak\u0131yor.\nYa\u015fanan anlar\u0131 anlamland\u0131ran bir \u015fark\u0131s\u0131, abart\u0131l\u0131 kost\u00fcmleri i\u00e7inde rock d\u00fcnyas\u0131n\u0131n \u0131\u015f\u0131lt\u0131l\u0131 d\u00fcnyas\u0131n\u0131 canl\u0131 tutuyor.\nBunlar\u0131n ard\u0131nda sevgi aray\u0131\u015f\u0131 i\u00e7inde, ac\u0131 \u00e7eken yaln\u0131z \u015fark\u0131c\u0131 portresine tan\u0131k oluyoruz.\n\u2018Bohemian Rhapsody\u2019de, Brian Singer\u2019\u0131n ayr\u0131lmas\u0131yla final b\u00f6l\u00fcmlerini y\u00f6netmi\u015f olan Dexter Fletcher, bu kez ba\u015ftan sona kendisine ait \u2018The Rocketman\u2019de g\u00f6rkemli anlar yakalam\u0131\u015f.\nLA \u00fcnl\u00fc Troubadour kul\u00fcb\u00fcnde Crocodile Rock ile a\u00e7\u0131lan ilk b\u00fcy\u00fck konseri, \u2018Your Song\u2019\u0131n kayd\u0131n\u0131n yap\u0131ld\u0131\u011f\u0131 st\u00fcdyo \u00e7ekimleri, piyano \u00fczerinde havaland\u0131\u011f\u0131 sahneler unutulmaz olmu\u015f.\nA\u00e7\u0131l\u0131\u015fta Londra yak\u0131nlar\u0131nda, Pinner kasabas\u0131nda sorunlu bir ailenin o\u011flu olarak do\u011fmu\u015f Reginald Kenneth Dwight ile tan\u0131\u015f\u0131yoruz.\nO\u011fluna bir kere bile sar\u0131lmam\u0131\u015f asker bir baba, sevgiyi d\u0131\u015farda arayan anne Sheila ve kendisine sahip \u00e7\u0131kan bir anneanne ile b\u00fcy\u00fcyen mahcup ve piyanoya yetenekli bir \u00e7ocuk.\nAnneanne ilgisiyle Royal Academy\u2019de piyano e\u011fitimi alan Reginald, mahalle barlar\u0131nda yetene\u011fini sergilemeye ba\u015flar.\nDiplomadan iki hafta \u00f6nce okuldan ayr\u0131l\u0131r ve etkilendi\u011fi Elvis Presley gibi Rock\u2019n Roll \u00e7almaya ba\u015flar.\nT\u00fcm \u015fark\u0131lar\u0131n\u0131n s\u00f6zlerini yazan Bernie Taupin ile tan\u0131\u015fmas\u0131 ya\u015fam\u0131n\u0131 t\u00fcmden de\u011fi\u015ftirir.\nBarlarda \u00e7alan bir Blues grubuyla birlikte ilk turne, ilk besteler... Saksafoncu Elton Dean ve John Lennon\u2019dan etkilenerek ad\u0131n\u0131 Elton John yapar, sonradan araya Hercules\u2019i ekler.\nYap\u0131mc\u0131 Dick James onun yetene\u011finin fark\u0131na var\u0131r, ilk alb\u00fcm\u00fc \u201cEmpty Sky\u201d ticari olarak ba\u015far\u0131s\u0131z olsa da ona \u015fans vermeye devam eder.\n\u0130\u00e7inde \u201cYour Song\u201d \u015fark\u0131s\u0131 olan ikinci alb\u00fcm\u00fc 72\u2019de \u0130ngiltere ve ABD\u2019de \u00e7ok sevilir.\nSonunda \u201cRocket Man\u201d Amerika ve t\u00fcm d\u00fcnyada 1 numara olur.\nT\u00fcm konserleri kapal\u0131 gi\u015fe sanat\u00e7\u0131 kategorisine girmesi gecikmez.\n\u015e\u00f6hretin bedelini yava\u015f yava\u015f \u00f6demeye ba\u015flar; doksanlar\u0131n ba\u015f\u0131nda uyu\u015fturucu, alkol, seks ve yedi\u011fini kusma hastal\u0131\u011f\u0131 nedeniyle tedaviye gider.\nOyunculuklara gelince Taron Egerton canland\u0131rd\u0131\u011f\u0131 Elton John\u2019u oynam\u0131yor, ya\u015f\u0131yor.\n\u015eark\u0131lar\u0131 da kendi sesiyle okuyan gen\u00e7 Egerton, kendisini iyi oyuncu s\u0131n\u0131f\u0131na atlatacak bir performans g\u00f6stermi\u015f.\nOscar\u2019lara kadar ne kadar ak\u0131lda kal\u0131r g\u00f6rece\u011fiz.\nKariyerinin en ba\u015f\u0131ndan itibaren \u015fark\u0131lar\u0131n\u0131n s\u00f6zlerini yazm\u0131\u015f olan Bernie Taupin\u2019i oynayan Jamie Bell gayet iyi.\nRichard Madden duygusal yaratt\u0131\u011f\u0131 travmay\u0131, profesyonelce bir ili\u015fkiye \u00e7eviren i\u00e7ten pazarl\u0131kl\u0131 menajer Reid rol\u00fcne uyumlu.\n\u015eark\u0131c\u0131n\u0131n cinsel tercihlerine olduk\u00e7a geni\u015f yer veriyor y\u00f6netmen Fletcher.\nFreddie Mercury filmi bu y\u00f6nde topa girmemekle ele\u015ftirilmi\u015fti.\n\u0130kinci yar\u0131da \u00e7ocukluk travmas\u0131na s\u0131k d\u00f6n\u00fc\u015f yap\u0131lmas\u0131 \u00f6yk\u00fcy\u00fc biraz s\u0131\u011fla\u015ft\u0131r\u0131yor.\nElton John\u2019un hayat\u0131nda bildi\u011fimiz bir \u00e7ok olay var; Watford Kul\u00fcb\u00fc ba\u015fkanl\u0131\u011f\u0131, Diana cenazesinde seslendirdi\u011fi \u201cCandle In The Wind\u201d veya e\u015fi Daniel ile tan\u0131\u015fmas\u0131, ta\u015f\u0131y\u0131c\u0131 anneden iki \u00e7ocuk gibi konulara hi\u00e7 girilmemi\u015f.\nDans ve konser sahneleri tek kelimeyle m\u00fckemmel \u00e7ekilmi\u015f.\n\u201cThe Rocketman\u201d hikayesi ve g\u00f6rselli\u011fiyle izleyeni yakal\u0131yor, izleyin.",
    "article_html": "",
    "meta_description": ".",
    "meta_lang": "tr"
}