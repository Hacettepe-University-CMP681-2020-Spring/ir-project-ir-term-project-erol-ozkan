{
    "article_id": "b45f196cf3425ca46d8e7bd32c2ac62b.1590265728.105506",
    "title": "Pinokyo Masal\u0131 ve Hikayesi Oku - Yalan\u0131 sevmeyen pinokyo\u2026",
    "authors": [],
    "canonical_link": "https://www.milliyet.com.tr/cocuk/kultur-sanat/pinokyo-masali-ve-hikayesi-oku-yalani-sevmeyen-pinokyo-6197725",
    "url": "http://milliyet.com.tr/cocuk/kultur-sanat/pinokyo-masali-ve-hikayesi-oku-yalani-sevmeyen-pinokyo-6197725",
    "top_img": "https://i2.milimaj.com/i/milliyet/75/0x0/5ea2c77eadcdeb01d41be468.jpg",
    "meta_img": "https://i2.milimaj.com/i/milliyet/75/0x0/5ea2c77eadcdeb01d41be468.jpg",
    "movies": [],
    "text": "\u00c7ok, \u00e7ok uzun zaman \u00f6nce, uzak diyarlar\u0131n birinde k\u00fc\u00e7\u00fck ama \u00e7ok \u015firin bir kasaba varm\u0131\u015f. Bu kasabadaki herkes birbiriyle \u00e7ok iyi anla\u015f\u0131r, hi\u00e7 yalan s\u00f6ylemezmi\u015f. Kasaban\u0131n bir de \u00e7ok iyi kalpli marangozu varm\u0131\u015f. Ad\u0131 da Gepetto\u2019ymu\u015f.\n\nGepetto Usta \u00e7ocuklara ah\u015faptan kukla oyuncaklar yaparak ge\u00e7inirmi\u015f ama \u00e7ok fakirmi\u015f. Hayattaki en b\u00fcy\u00fck dile\u011fi ise bir \u00e7ocu\u011fu olmas\u0131ym\u0131\u015f.\n\nHayalini ger\u00e7ekle\u015ftiremedi\u011fi i\u00e7in kendine ah\u015faptan bir \u00e7ocuk yap\u0131p ona \u00e7ocu\u011fu gibi davranmaya karar vermi\u015f. Ormana gidip bir a\u011fa\u00e7 par\u00e7as\u0131 bulmu\u015f.\n\nA\u011fa\u00e7 k\u00fct\u00fc\u011f\u00fcn\u00fc at\u00f6lyesine getirip \u015fekil vermeye ba\u015flam\u0131\u015f. K\u00fct\u00fc\u011fe her vuru\u015funda \u201cAh!\u201d diye sesler gelmeye ba\u015flam\u0131\u015f.\n\nUsta marangozun neredeyse ger\u00e7ek bir \u00e7ocu\u011fa benzeyen kuklas\u0131 sonunda bitmi\u015f. \u015eimdiden onu \u00e7ok sevmeye ba\u015flayan Gepetto Usta ona Pinokyo ad\u0131n\u0131 vermi\u015f. T\u00fcm g\u00fcn \u00e7al\u0131\u015fan Gepetto yorgunluktan orac\u0131kta uyuyakalm\u0131\u015f. Pinokyo da masas\u0131nda oturuyormu\u015f.\n\nO s\u0131rada bir peri ortaya \u00e7\u0131km\u0131\u015f ve: \u201cAh iyi kalpli Usta, bug\u00fcne kadar yapt\u0131klar\u0131nla en b\u00fcy\u00fck dile\u011finin ger\u00e7ekle\u015fmesini hak ettin. Sana hayalindeki gibi bir \u00e7ocuk hediye edece\u011fim.\u201d demi\u015f. Elindeki sihirli de\u011fne\u011fi ile Pinokyo\u2019ya dokunmu\u015f ve bir anda kukla hareket etmeye ba\u015flam\u0131\u015f.\n\nSabah\u0131n erken saatlerinde gerinerek uyanan Gepetto birden yan\u0131nda ona boncuk g\u00f6zleri, k\u0131rm\u0131z\u0131 yanaklar\u0131yla bakan \u015firin mi \u015firin Pinokyo\u2019yu g\u00f6r\u00fcnce \u00e7ok \u015fa\u015f\u0131rm\u0131\u015f ve ona sar\u0131lm\u0131\u015f:\n\n- \u0130nanam\u0131yorum o\u011flum canlanm\u0131\u015f, demi\u015f.\n\n- Evet babac\u0131\u011f\u0131m, ben senin o\u011flunum, demi\u015f Pinokyo.\n\nAradan y\u0131llar ge\u00e7mi\u015f ve Pinokyo b\u00fcy\u00fcm\u00fc\u015f, art\u0131k okula gitme zaman\u0131 gelmi\u015f.\n\nPinokyo\u2019nun okula gidebilmesi i\u00e7in kalem, defter ve kitaba ihtiyac\u0131 varm\u0131\u015f. Bunlar\u0131 almak i\u00e7in babas\u0131ndan para istemi\u015f. Olduk\u00e7a fakir olan ve zor ge\u00e7inen Gepetto bunlar\u0131 alacak paras\u0131n\u0131n olmad\u0131\u011f\u0131n\u0131 o\u011fluna s\u00f6yleyememi\u015f ve gidip paltosunu satm\u0131\u015f.\n\n- Bu paray\u0131 al ve okul i\u00e7in istediklerini al Pinokyo, demi\u015f.\n\n- Tamam baba, hemen pazara gidip alay\u0131m, demi\u015f Pinokyo.\n\nBabas\u0131ndan paray\u0131 alan Pinokyo yola \u00e7\u0131km\u0131\u015f ve yolda giderken kocaman bir \u00e7ad\u0131r ve kalabal\u0131k g\u00f6rm\u00fc\u015f. Hemen yanlar\u0131na gidip olan biteni anlamaya \u00e7al\u0131\u015fm\u0131\u015f. Bu bir sirkmi\u015f ve i\u00e7eride \u00e7e\u015fitli g\u00f6steriler d\u00fczenleniyormu\u015f.\n\nHemen i\u00e7eri girmeye \u00e7al\u0131\u015fm\u0131\u015f ama kap\u0131daki g\u00f6revli onu durdurmu\u015f:\n\n- \u0130\u00e7eri girmek i\u00e7in bilet almal\u0131s\u0131n.\n\nPinokyo biraz d\u00fc\u015f\u00fcnd\u00fckten sonra elindeki paray\u0131 g\u00f6stererek:\n\n- Bana da bilet verir misin?, demi\u015f.\n\nBiletini al\u0131p i\u00e7eri giren Pinokyo, heyecanla g\u00f6sterileri seyretmeye ba\u015flam\u0131\u015f. Sirk sahibi onun canl\u0131 bir kukla oldu\u011funu hemen fark etmi\u015f ve onu yakalay\u0131p kafese kapatm\u0131\u015f.\n\n\u00c7ok \u00fcz\u00fclen Pinokyo a\u011flamaya ba\u015flam\u0131\u015f. O s\u0131rada onu canl\u0131 bir kuklaya \u00e7eviren peri gelmi\u015f. Peri, onu kurtaraca\u011f\u0131n\u0131 ve paras\u0131n\u0131 geri verece\u011fini s\u00f6ylemi\u015f. Perinin tek bir \u015fart\u0131 varm\u0131\u015f: Pinokyo\u2019nun iyi bir \u00e7ocuk olmas\u0131 ve yalan s\u00f6ylememesi!\n\nPinokyo sirkten ko\u015farak \u00e7\u0131km\u0131\u015f ve elinde paras\u0131yla yola koyulmu\u015f. Onun elinde para oldu\u011funu g\u00f6ren kurnaz tilki ile parag\u00f6z kedi yolunu kesmi\u015fler.\n\n- Ne yapacaks\u0131n o parayla?\n\n- Okul i\u00e7in kitap ve kalem alaca\u011f\u0131m.\n\n- Okula gidip de ne yapacaks\u0131n? Gel bizi dinle! O paray\u0131 tarlaya ekelim daha \u00e7ok \u00e7\u0131ks\u0131n. B\u00f6ylece zengin olursun, demi\u015fler.\n\n- \u00c7ok iyi fikir, param\u0131 al\u0131n ve ekin, demi\u015f Pinokyo.\n\nPinokyo\u2019yu kand\u0131ran kedi ve tilki, paray\u0131 al\u0131p ka\u00e7m\u0131\u015flar. Pinokyo bir kez daha paras\u0131n\u0131 kaybetmi\u015f. O s\u0131rada peri ortaya \u00e7\u0131km\u0131\u015f ve Pinokyo\u2019ya:\n\n- Neler oldu Pinokyo?\n\n- Bir kedi ve tilki elimden zorla paralar\u0131m\u0131 ald\u0131.\n\nYalan s\u00f6yleyen Pinokyo\u2019nun burnu birden uzamaya ba\u015flam\u0131\u015f.\n\n- Neler oluyor burnuma b\u00f6yle?\n\n- Yalan s\u00f6yl\u00fcyorsun ve burnun uzuyor. Bu sana bir ceza! Bir daha yalan s\u00f6ylememeye s\u00f6z vermi\u015ftin.\n\nYapt\u0131\u011f\u0131 hatay\u0131 fark eden Pinokyo olanlar\u0131 do\u011fru bir \u015fekilde periye anlatm\u0131\u015f. Peri onu affetmi\u015f ve tekrar kurtarm\u0131\u015f.\n\nPinokyo evine do\u011fru y\u00fcr\u00fcmeye ba\u015flam\u0131\u015f ama \u015fans bu ya kar\u015f\u0131s\u0131na k\u00f6t\u00fc kalpli sirk sahibi \u00e7\u0131km\u0131\u015f. Ka\u00e7t\u0131\u011f\u0131 i\u00e7in ona \u00e7ok sinirliymi\u015f. Pinokyo\u2019yu tuttu\u011fu gibi denize atm\u0131\u015f.\n\nKocaman bir balina Pinokyo\u2019yu yutmu\u015f. Karanl\u0131k, so\u011fuk ve \u0131slak bir yermi\u015f balinan\u0131n midesi. Korkmu\u015f, \u0131slanm\u0131\u015f ve a\u011flamaya ba\u015flam\u0131\u015f.\n\n-Babac\u0131\u011f\u0131m ke\u015fke yan\u0131mda olsan, sana sar\u0131lsam. Yapt\u0131klar\u0131m i\u00e7in o kadar pi\u015fman\u0131m ki, demi\u015f.\n\nUzun s\u00fcredir o\u011flundan haber alamayan Gepetto Usta da Pinokyo\u2019yu ar\u0131yormu\u015f. Kom\u015fular\u0131 Pinokyo\u2019yu en son denize atlarken g\u00f6rd\u00fcklerini s\u00f6yleyince kay\u0131\u011fa binip onu aramaya ba\u015flam\u0131\u015f ya\u015fl\u0131 marangoz.\n\nGepetto kay\u0131\u011fa binince f\u0131rt\u0131na ba\u015flam\u0131\u015f ve denize d\u00fc\u015fm\u00fc\u015f. Masal bu ya ayn\u0131 balina onu da yutmu\u015f. Babas\u0131n\u0131 kar\u015f\u0131s\u0131nda g\u00f6ren Pinokyo \u00e7ok sevinmi\u015f. Baba ve o\u011flu birbirlerine sar\u0131larak hasret gidermi\u015fler.\n\nPinokyo t\u00fcm olanlar\u0131 babas\u0131na anlatm\u0131\u015f ve balinan\u0131n midesinden \u00e7\u0131kmak i\u00e7in bir plan yapm\u0131\u015f. Babas\u0131na:\n\n- Cebinde kibrit var m\u0131 babac\u0131\u011f\u0131m?, demi\u015f.\n\n- Evet, var, demi\u015f Gepetto.\n\n- \u015eimdi balinan\u0131n midesindeki t\u00fcm tahtalar\u0131 yakal\u0131m ve \u00e7\u0131kan dumanla birlikte a\u011fz\u0131n\u0131 a\u00e7\u0131nca ka\u00e7al\u0131m, demi\u015f Pinokyo.\n\nPinokyo\u2019nun plan\u0131 ba\u015far\u0131l\u0131 olmu\u015f ve ka\u00e7\u0131p kurtulmu\u015flar. T\u00fcm bu olanlar\u0131 g\u00f6ren peri, onun iyi bir evlat oldu\u011funu fark etmi\u015f. Ona \u00e7ok g\u00fczel bir hediye vererek onu ger\u00e7ek bir \u00e7ocu\u011fa \u00e7evirmi\u015f.\n\nO g\u00fcnden sonra \u00e7ok d\u00fcr\u00fcst ve \u00e7al\u0131\u015fkan bir \u00e7ocuk olan Pinokyo ile babas\u0131 mutlu bir hayat s\u00fcrm\u00fc\u015fler.",
    "keywords": [
        "\u00e7ok",
        "bu",
        "demi\u015f",
        "masal\u0131",
        "onu",
        "oku",
        "sevmeyen",
        "i\u00e7in",
        "ve",
        "bir",
        "hikayesi",
        "yalan\u0131",
        "peri",
        "ba\u015flam\u0131\u015f",
        "pinokyo"
    ],
    "meta_keywords": [
        ""
    ],
    "publish_date": null,
    "summary": "\u00c7ok, \u00e7ok uzun zaman \u00f6nce, uzak diyarlar\u0131n birinde k\u00fc\u00e7\u00fck ama \u00e7ok \u015firin bir kasaba varm\u0131\u015f.\nBu kasabadaki herkes birbiriyle \u00e7ok iyi anla\u015f\u0131r, hi\u00e7 yalan s\u00f6ylemezmi\u015f.\nKasaban\u0131n bir de \u00e7ok iyi kalpli marangozu varm\u0131\u015f.\nGepetto Usta \u00e7ocuklara ah\u015faptan kukla oyuncaklar yaparak ge\u00e7inirmi\u015f ama \u00e7ok fakirmi\u015f.\nHayalini ger\u00e7ekle\u015ftiremedi\u011fi i\u00e7in kendine ah\u015faptan bir \u00e7ocuk yap\u0131p ona \u00e7ocu\u011fu gibi davranmaya karar vermi\u015f.\nUsta marangozun neredeyse ger\u00e7ek bir \u00e7ocu\u011fa benzeyen kuklas\u0131 sonunda bitmi\u015f.\n\u015eimdiden onu \u00e7ok sevmeye ba\u015flayan Gepetto Usta ona Pinokyo ad\u0131n\u0131 vermi\u015f.\nPinokyo da masas\u0131nda oturuyormu\u015f.\nO s\u0131rada bir peri ortaya \u00e7\u0131km\u0131\u015f ve: \u201cAh iyi kalpli Usta, bug\u00fcne kadar yapt\u0131klar\u0131nla en b\u00fcy\u00fck dile\u011finin ger\u00e7ekle\u015fmesini hak ettin.\nSana hayalindeki gibi bir \u00e7ocuk hediye edece\u011fim.\u201d demi\u015f.\nElindeki sihirli de\u011fne\u011fi ile Pinokyo\u2019ya dokunmu\u015f ve bir anda kukla hareket etmeye ba\u015flam\u0131\u015f.\nSabah\u0131n erken saatlerinde gerinerek uyanan Gepetto birden yan\u0131nda ona boncuk g\u00f6zleri, k\u0131rm\u0131z\u0131 yanaklar\u0131yla bakan \u015firin mi \u015firin Pinokyo\u2019yu g\u00f6r\u00fcnce \u00e7ok \u015fa\u015f\u0131rm\u0131\u015f ve ona sar\u0131lm\u0131\u015f:- \u0130nanam\u0131yorum o\u011flum canlanm\u0131\u015f, demi\u015f.\n- Evet babac\u0131\u011f\u0131m, ben senin o\u011flunum, demi\u015f Pinokyo.\nAradan y\u0131llar ge\u00e7mi\u015f ve Pinokyo b\u00fcy\u00fcm\u00fc\u015f, art\u0131k okula gitme zaman\u0131 gelmi\u015f.\nPinokyo\u2019nun okula gidebilmesi i\u00e7in kalem, defter ve kitaba ihtiyac\u0131 varm\u0131\u015f.\nOlduk\u00e7a fakir olan ve zor ge\u00e7inen Gepetto bunlar\u0131 alacak paras\u0131n\u0131n olmad\u0131\u011f\u0131n\u0131 o\u011fluna s\u00f6yleyememi\u015f ve gidip paltosunu satm\u0131\u015f.\n- Bu paray\u0131 al ve okul i\u00e7in istediklerini al Pinokyo, demi\u015f.\n- Tamam baba, hemen pazara gidip alay\u0131m, demi\u015f Pinokyo.\nBabas\u0131ndan paray\u0131 alan Pinokyo yola \u00e7\u0131km\u0131\u015f ve yolda giderken kocaman bir \u00e7ad\u0131r ve kalabal\u0131k g\u00f6rm\u00fc\u015f.\nBu bir sirkmi\u015f ve i\u00e7eride \u00e7e\u015fitli g\u00f6steriler d\u00fczenleniyormu\u015f.\nHemen i\u00e7eri girmeye \u00e7al\u0131\u015fm\u0131\u015f ama kap\u0131daki g\u00f6revli onu durdurmu\u015f:- \u0130\u00e7eri girmek i\u00e7in bilet almal\u0131s\u0131n.\nPinokyo biraz d\u00fc\u015f\u00fcnd\u00fckten sonra elindeki paray\u0131 g\u00f6stererek:- Bana da bilet verir misin?, demi\u015f.\nBiletini al\u0131p i\u00e7eri giren Pinokyo, heyecanla g\u00f6sterileri seyretmeye ba\u015flam\u0131\u015f.\nSirk sahibi onun canl\u0131 bir kukla oldu\u011funu hemen fark etmi\u015f ve onu yakalay\u0131p kafese kapatm\u0131\u015f.\n\u00c7ok \u00fcz\u00fclen Pinokyo a\u011flamaya ba\u015flam\u0131\u015f.\nO s\u0131rada onu canl\u0131 bir kuklaya \u00e7eviren peri gelmi\u015f.\nPeri, onu kurtaraca\u011f\u0131n\u0131 ve paras\u0131n\u0131 geri verece\u011fini s\u00f6ylemi\u015f.\nPerinin tek bir \u015fart\u0131 varm\u0131\u015f: Pinokyo\u2019nun iyi bir \u00e7ocuk olmas\u0131 ve yalan s\u00f6ylememesi!\nPinokyo sirkten ko\u015farak \u00e7\u0131km\u0131\u015f ve elinde paras\u0131yla yola koyulmu\u015f.\n- Okul i\u00e7in kitap ve kalem alaca\u011f\u0131m.\n- \u00c7ok iyi fikir, param\u0131 al\u0131n ve ekin, demi\u015f Pinokyo.\nPinokyo bir kez daha paras\u0131n\u0131 kaybetmi\u015f.\nO s\u0131rada peri ortaya \u00e7\u0131km\u0131\u015f ve Pinokyo\u2019ya:- Neler oldu Pinokyo?\n- Bir kedi ve tilki elimden zorla paralar\u0131m\u0131 ald\u0131.\nBu sana bir ceza!\nYapt\u0131\u011f\u0131 hatay\u0131 fark eden Pinokyo olanlar\u0131 do\u011fru bir \u015fekilde periye anlatm\u0131\u015f.\nPeri onu affetmi\u015f ve tekrar kurtarm\u0131\u015f.\nPinokyo evine do\u011fru y\u00fcr\u00fcmeye ba\u015flam\u0131\u015f ama \u015fans bu ya kar\u015f\u0131s\u0131na k\u00f6t\u00fc kalpli sirk sahibi \u00e7\u0131km\u0131\u015f.\nKa\u00e7t\u0131\u011f\u0131 i\u00e7in ona \u00e7ok sinirliymi\u015f.\nKaranl\u0131k, so\u011fuk ve \u0131slak bir yermi\u015f balinan\u0131n midesi.\nKorkmu\u015f, \u0131slanm\u0131\u015f ve a\u011flamaya ba\u015flam\u0131\u015f.\nKom\u015fular\u0131 Pinokyo\u2019yu en son denize atlarken g\u00f6rd\u00fcklerini s\u00f6yleyince kay\u0131\u011fa binip onu aramaya ba\u015flam\u0131\u015f ya\u015fl\u0131 marangoz.\nGepetto kay\u0131\u011fa binince f\u0131rt\u0131na ba\u015flam\u0131\u015f ve denize d\u00fc\u015fm\u00fc\u015f.\nBabas\u0131n\u0131 kar\u015f\u0131s\u0131nda g\u00f6ren Pinokyo \u00e7ok sevinmi\u015f.\nPinokyo t\u00fcm olanlar\u0131 babas\u0131na anlatm\u0131\u015f ve balinan\u0131n midesinden \u00e7\u0131kmak i\u00e7in bir plan yapm\u0131\u015f.\n- \u015eimdi balinan\u0131n midesindeki t\u00fcm tahtalar\u0131 yakal\u0131m ve \u00e7\u0131kan dumanla birlikte a\u011fz\u0131n\u0131 a\u00e7\u0131nca ka\u00e7al\u0131m, demi\u015f Pinokyo.\nPinokyo\u2019nun plan\u0131 ba\u015far\u0131l\u0131 olmu\u015f ve ka\u00e7\u0131p kurtulmu\u015flar.\nT\u00fcm bu olanlar\u0131 g\u00f6ren peri, onun iyi bir evlat oldu\u011funu fark etmi\u015f.\nOna \u00e7ok g\u00fczel bir hediye vererek onu ger\u00e7ek bir \u00e7ocu\u011fa \u00e7evirmi\u015f.\nO g\u00fcnden sonra \u00e7ok d\u00fcr\u00fcst ve \u00e7al\u0131\u015fkan bir \u00e7ocuk olan Pinokyo ile babas\u0131 mutlu bir hayat s\u00fcrm\u00fc\u015fler.",
    "article_html": "",
    "meta_description": ".",
    "meta_lang": "tr"
}