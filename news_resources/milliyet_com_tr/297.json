{
    "article_id": "d000ea2bdc81f7ae3ec782591e275221.1590265963.5687063",
    "title": "Samet Aybaba: \"Bu \u00e7\u00f6k\u00fc\u015ften ancak \u00fcretimle \u00e7\u0131kar\u0131z\"",
    "authors": [],
    "canonical_link": "https://www.milliyet.com.tr/skorer/samet-aybaba-bu-cokusten-ancak-uretimle-cikariz-6218433",
    "url": "http://milliyet.com.tr/skorer/samet-aybaba-bu-cokusten-ancak-uretimle-cikariz-6218433",
    "top_img": "https://i2.milimaj.com/i/milliyet/75/0x0/5ec85b6d5542811a74634435.jpg",
    "meta_img": "https://i2.milimaj.com/i/milliyet/75/0x0/5ec85b6d5542811a74634435.jpg",
    "movies": [],
    "text": "SERDAR SARIDA\u011e - R\u00d6PORTAJ\n\nDeneyimli teknik adam raporunu koronavir\u00fcs salg\u0131n\u0131ndan \u00f6nce haz\u0131rlad\u0131\u011f\u0131na vurgu yapt\u0131, \u201cBu salg\u0131n olmasayd\u0131 bile sistem i\u015flemez hale gelmi\u015fti. Biz bu \u00e7\u00f6k\u00fc\u015ften ancak \u00fcretimle \u00e7\u0131kar\u0131z. T\u00fcrk futbolunun s\u0131rt\u0131ndaki borcu, bor\u00e7la de\u011fil \u00fcreterek kapatabiliriz\u201d ifadelerini kulland\u0131\n\nT\u00fcrk futboluna uzun y\u0131llar hizmet eden deneyimli teknik direkt\u00f6r Samet Aybaba, ge\u00e7ti\u011fimiz g\u00fcnlerde T\u00fcrkiye Futbol Federasyonu\u2019na teslim etti\u011fi ve kamuoyunda \u00e7ok konu\u015fulan \u00f6nerilerinin detaylar\u0131n\u0131 Milliyet\u2019e de\u011ferlendirdi.\n\nFutbolun ekonomisine dair birbirinden \u00e7arp\u0131c\u0131 tavsiyelerine, \u201cT\u00fcrk Futbolunun Kurtulu\u015f Projesi\u201d ad\u0131n\u0131 veren Aybaba, \u201cBen bu projenin haz\u0131rl\u0131\u011f\u0131n\u0131 uzun s\u00fcredir yap\u0131yordum. Proje, koronavir\u00fcs salg\u0131n\u0131 nedeniyle de\u011fil, \u00e7ok daha \u00f6ncesinden haz\u0131rlanm\u0131\u015ft\u0131. Ac\u0131 ama ger\u00e7ek; futbolumuzda sistem zaten \u00e7\u00f6km\u00fc\u015ft\u00fc. Bu salg\u0131n olmasayd\u0131 bile sistem i\u015flemez hale gelmi\u015fti. Biz bu \u00e7\u00f6k\u00fc\u015ften ancak \u00fcretim futboluyla \u00e7\u0131kar\u0131z. T\u00fcrk futbolunun s\u0131rt\u0131ndaki bu borcu, bor\u00e7la de\u011fil \u00fcreterek kapatabiliriz\u201d ifadelerini kulland\u0131.\n\n\n\n\u2018Meksika ba\u015fl\u0131yor\u2019\n\nSamet Aybaba, T\u00fcrkiye\u2019de idealleri do\u011frultusunda futbol oynayan \u00e7ok geni\u015f bir gen\u00e7 oyuncu havuzunun oldu\u011funu belirterek bunun yeteri kadar de\u011ferlendirilmedi\u011fine vurgu yapt\u0131.\n\nKurtulu\u015fun altyap\u0131larda oldu\u011funu aktaran tecr\u00fcbeli teknik adam, \u201cHer kul\u00fcp her sezon bir ya da iki tane kendi altyap\u0131s\u0131ndan yeti\u015ftirdi\u011fi gen\u00e7leri d\u00fcnyaya pazarlasa, 5-6 sene i\u00e7erisinde bu bor\u00e7lar\u0131 a\u015fa\u011f\u0131ya \u00e7ekebiliriz. Bunu yapmaktan ba\u015fka \u00e7aremiz kalmad\u0131. Bu projeyle ilgili \u00e7ok olumlu geri d\u00f6n\u00fc\u015fler ald\u0131m. Olumsuz ele\u015ftirenler de olmu\u015f. O zaman onlar da ortaya bir proje koysunlar. E\u011fer olumsuz buluyorsan sizler de ortaya bir ba\u015fka \u00f6neri ve proje getirin ki ben de \u2018evet \u015furada bir hatam\u0131z var\u2019 diyeyim. Bizim b\u00f6yle tart\u0131\u015fmalarla kaybedecek vaktimiz yok. \u00dc\u00e7 ay \u00f6nce sundu\u011fum bu projeyi, Meksika hayata ge\u00e7iriyor. E\u011fer uygulayabilirlerse, yak\u0131n zamanda d\u00fcnya liglerinde \u00e7ok daha fazla Meksikal\u0131 gen\u00e7 oyuncu g\u00f6r\u00fcrsek \u015fa\u015f\u0131rmayal\u0131m. \u00dclkemizde futbolu yeniden aya\u011fa kald\u0131rabilecek futbol akl\u0131na sahip \u00e7ok de\u011ferli isimler var. Art\u0131k futbolumuzun kul\u00fcpler baz\u0131ndaki y\u00f6netimlerinde b\u00f6ylesine futbol akl\u0131n\u0131n da yer almas\u0131 laz\u0131m\u201d diye konu\u015ftu.\n\nMera\u015f ve Yanda\u015f \u00f6rnekleri\n\nYetenekli oyuncular\u0131n futbol sahnesine \u00e7\u0131kar\u0131lmas\u0131 gerekti\u011fine vurgu yapan Samet Aybaba, eski \u00f6\u011frencileri olan Umut Mera\u015f ve Mert Hakan Yanda\u015f\u2019\u0131 \u00f6rnek g\u00f6sterdi.\n\nDeneyimli teknik adam \u015funlar\u0131 s\u00f6yledi: \u201cProjenin 2025-26 diliminde 24 tak\u0131ml\u0131 ligler halinde bir futbol yap\u0131m\u0131z olmal\u0131. Bu \u00fclke bir sezonda 24 tak\u0131ml\u0131 bir ligi \u00e7ok rahatl\u0131kla oynatabilir. Bug\u00fcn benim T\u00fcrkiye\u2019nin bir\u00e7ok yerinde buldu\u011fum baz\u0131 oyuncular, yurt i\u00e7i ve yurt d\u0131\u015f\u0131nda forma giyiyorlar. Son olarak Umut Mera\u015f\u2019\u0131 s\u00f6yleyebilirim. Keza Mert Hakan Yanda\u015f da \u00f6yle. Yeter ki a\u015fa\u011f\u0131lara bakal\u0131m. Tesisle\u015fmeye \u00f6nem verelim. 24 tak\u0131ml\u0131 lig olur. Bir s\u00fcr\u00fc yeni statlar\u0131m\u0131z yap\u0131ld\u0131 ama i\u00e7lerine yeteri kadar tak\u0131m sokam\u0131yoruz. O statlardan \u00e7ok daha fazla yararlanabiliriz. 2020-21 sezonundaki 14 yabanc\u0131 say\u0131s\u0131 bir dahaki y\u0131l 12\u2019ye d\u00fc\u015f\u00fcr\u00fclebilir. Her sene iki azaltarak 2025-26 sezonunda 5 yabanc\u0131 10 tane altyap\u0131 oyuncusunu kadroya dahil etmeliyiz. Ba\u015fka \u00e7aremiz yok. \u00c7\u00fcnk\u00fc sistem \u00e7oktan \u00e7\u00f6kt\u00fc. Fakat sistemi salg\u0131n \u00e7\u00f6kertmedi. Sistemi s\u00fcrekli bor\u00e7lanmak ve \u00fcretememek \u00e7\u00f6kertti.\u201d\n\n\u2018FEDA d\u00f6neminde ba\u015farabilirdik\u2019\n\nSamet Aybaba, Be\u015fikta\u015f\u2019\u0131 \u00e7al\u0131\u015ft\u0131rd\u0131\u011f\u0131, FEDA d\u00f6nemi ad\u0131 verilen sezonu hat\u0131rlatarak \u00e7arp\u0131c\u0131 ifadeler kulland\u0131.\n\nAybaba, \u201cBe\u015fikta\u015f\u2019ta g\u00f6rev yaparken buna benzer bir haz\u0131rl\u0131\u011f\u0131m\u0131z olmu\u015ftu. 4-5 senede borcu a\u015fa\u011f\u0131ya \u00e7ekebilirdik. Bu s\u00fcre\u00e7 maalesef gerekti\u011fi gibi hayata ge\u00e7irilemedi. Bu projede yabanc\u0131 say\u0131s\u0131 daha ilk senesinde a\u015fa\u011f\u0131ya \u00e7ekilmiyor. 2026 y\u0131l\u0131nda 4 ya da 5 yabanc\u0131 olacak \u015fekilde haz\u0131rland\u0131. Peki bo\u015falacak kontenjan\u0131n\u0131 kimler dolduracak? \u0130\u015fte o bo\u015flu\u011fu senin altyap\u0131dan gelen oyuncular\u0131n dolduracak. Alt ligler bizim oyuncu havuzumuz olacak \u015fekilde dizayn edilmeli. Buradaki hocalar\u0131n maa\u015flar\u0131 da federasyon taraf\u0131ndan kul\u00fcplerden kesilerek \u00f6denmeli\u201d dedi.\n\nJuninho'nun Serbest Vuru\u015ftan Marsilya'ya Att\u0131\u011f\u0131 \u00c7arp\u0131c\u0131 Gol",
    "keywords": [
        "\u00e7ok",
        "futbol",
        "bu",
        "\u00e7\u0131kar\u0131z",
        "aybaba",
        "ancak",
        "\u00e7\u00f6k\u00fc\u015ften",
        "bir",
        "ve",
        "\u00fcretimle",
        "da",
        "teknik",
        "sistem",
        "samet",
        "yabanc\u0131"
    ],
    "meta_keywords": [
        ""
    ],
    "publish_date": null,
    "summary": "SERDAR SARIDA\u011e - R\u00d6PORTAJDeneyimli teknik adam raporunu koronavir\u00fcs salg\u0131n\u0131ndan \u00f6nce haz\u0131rlad\u0131\u011f\u0131na vurgu yapt\u0131, \u201cBu salg\u0131n olmasayd\u0131 bile sistem i\u015flemez hale gelmi\u015fti.\nBiz bu \u00e7\u00f6k\u00fc\u015ften ancak \u00fcretimle \u00e7\u0131kar\u0131z.\nT\u00fcrk futbolunun s\u0131rt\u0131ndaki borcu, bor\u00e7la de\u011fil \u00fcreterek kapatabiliriz\u201d ifadelerini kulland\u0131T\u00fcrk futboluna uzun y\u0131llar hizmet eden deneyimli teknik direkt\u00f6r Samet Aybaba, ge\u00e7ti\u011fimiz g\u00fcnlerde T\u00fcrkiye Futbol Federasyonu\u2019na teslim etti\u011fi ve kamuoyunda \u00e7ok konu\u015fulan \u00f6nerilerinin detaylar\u0131n\u0131 Milliyet\u2019e de\u011ferlendirdi.\nFutbolun ekonomisine dair birbirinden \u00e7arp\u0131c\u0131 tavsiyelerine, \u201cT\u00fcrk Futbolunun Kurtulu\u015f Projesi\u201d ad\u0131n\u0131 veren Aybaba, \u201cBen bu projenin haz\u0131rl\u0131\u011f\u0131n\u0131 uzun s\u00fcredir yap\u0131yordum.\nProje, koronavir\u00fcs salg\u0131n\u0131 nedeniyle de\u011fil, \u00e7ok daha \u00f6ncesinden haz\u0131rlanm\u0131\u015ft\u0131.\nAc\u0131 ama ger\u00e7ek; futbolumuzda sistem zaten \u00e7\u00f6km\u00fc\u015ft\u00fc.\nBu salg\u0131n olmasayd\u0131 bile sistem i\u015flemez hale gelmi\u015fti.\nBiz bu \u00e7\u00f6k\u00fc\u015ften ancak \u00fcretim futboluyla \u00e7\u0131kar\u0131z.\nT\u00fcrk futbolunun s\u0131rt\u0131ndaki bu borcu, bor\u00e7la de\u011fil \u00fcreterek kapatabiliriz\u201d ifadelerini kulland\u0131.\n\u2018Meksika ba\u015fl\u0131yor\u2019Samet Aybaba, T\u00fcrkiye\u2019de idealleri do\u011frultusunda futbol oynayan \u00e7ok geni\u015f bir gen\u00e7 oyuncu havuzunun oldu\u011funu belirterek bunun yeteri kadar de\u011ferlendirilmedi\u011fine vurgu yapt\u0131.\nKurtulu\u015fun altyap\u0131larda oldu\u011funu aktaran tecr\u00fcbeli teknik adam, \u201cHer kul\u00fcp her sezon bir ya da iki tane kendi altyap\u0131s\u0131ndan yeti\u015ftirdi\u011fi gen\u00e7leri d\u00fcnyaya pazarlasa, 5-6 sene i\u00e7erisinde bu bor\u00e7lar\u0131 a\u015fa\u011f\u0131ya \u00e7ekebiliriz.\nBunu yapmaktan ba\u015fka \u00e7aremiz kalmad\u0131.\nBu projeyle ilgili \u00e7ok olumlu geri d\u00f6n\u00fc\u015fler ald\u0131m.\nOlumsuz ele\u015ftirenler de olmu\u015f.\nO zaman onlar da ortaya bir proje koysunlar.\nE\u011fer olumsuz buluyorsan sizler de ortaya bir ba\u015fka \u00f6neri ve proje getirin ki ben de \u2018evet \u015furada bir hatam\u0131z var\u2019 diyeyim.\nBizim b\u00f6yle tart\u0131\u015fmalarla kaybedecek vaktimiz yok.\n\u00dc\u00e7 ay \u00f6nce sundu\u011fum bu projeyi, Meksika hayata ge\u00e7iriyor.\nE\u011fer uygulayabilirlerse, yak\u0131n zamanda d\u00fcnya liglerinde \u00e7ok daha fazla Meksikal\u0131 gen\u00e7 oyuncu g\u00f6r\u00fcrsek \u015fa\u015f\u0131rmayal\u0131m.\n\u00dclkemizde futbolu yeniden aya\u011fa kald\u0131rabilecek futbol akl\u0131na sahip \u00e7ok de\u011ferli isimler var.\nArt\u0131k futbolumuzun kul\u00fcpler baz\u0131ndaki y\u00f6netimlerinde b\u00f6ylesine futbol akl\u0131n\u0131n da yer almas\u0131 laz\u0131m\u201d diye konu\u015ftu.\nMera\u015f ve Yanda\u015f \u00f6rnekleriYetenekli oyuncular\u0131n futbol sahnesine \u00e7\u0131kar\u0131lmas\u0131 gerekti\u011fine vurgu yapan Samet Aybaba, eski \u00f6\u011frencileri olan Umut Mera\u015f ve Mert Hakan Yanda\u015f\u2019\u0131 \u00f6rnek g\u00f6sterdi.\nDeneyimli teknik adam \u015funlar\u0131 s\u00f6yledi: \u201cProjenin 2025-26 diliminde 24 tak\u0131ml\u0131 ligler halinde bir futbol yap\u0131m\u0131z olmal\u0131.\nBu \u00fclke bir sezonda 24 tak\u0131ml\u0131 bir ligi \u00e7ok rahatl\u0131kla oynatabilir.\nBug\u00fcn benim T\u00fcrkiye\u2019nin bir\u00e7ok yerinde buldu\u011fum baz\u0131 oyuncular, yurt i\u00e7i ve yurt d\u0131\u015f\u0131nda forma giyiyorlar.\nSon olarak Umut Mera\u015f\u2019\u0131 s\u00f6yleyebilirim.\nKeza Mert Hakan Yanda\u015f da \u00f6yle.\nYeter ki a\u015fa\u011f\u0131lara bakal\u0131m.\nTesisle\u015fmeye \u00f6nem verelim.\n24 tak\u0131ml\u0131 lig olur.\nBir s\u00fcr\u00fc yeni statlar\u0131m\u0131z yap\u0131ld\u0131 ama i\u00e7lerine yeteri kadar tak\u0131m sokam\u0131yoruz.\nO statlardan \u00e7ok daha fazla yararlanabiliriz.\n2020-21 sezonundaki 14 yabanc\u0131 say\u0131s\u0131 bir dahaki y\u0131l 12\u2019ye d\u00fc\u015f\u00fcr\u00fclebilir.\nHer sene iki azaltarak 2025-26 sezonunda 5 yabanc\u0131 10 tane altyap\u0131 oyuncusunu kadroya dahil etmeliyiz.\nBa\u015fka \u00e7aremiz yok.\n\u00c7\u00fcnk\u00fc sistem \u00e7oktan \u00e7\u00f6kt\u00fc.\nFakat sistemi salg\u0131n \u00e7\u00f6kertmedi.\nSistemi s\u00fcrekli bor\u00e7lanmak ve \u00fcretememek \u00e7\u00f6kertti.\u201d\u2018FEDA d\u00f6neminde ba\u015farabilirdik\u2019Samet Aybaba, Be\u015fikta\u015f\u2019\u0131 \u00e7al\u0131\u015ft\u0131rd\u0131\u011f\u0131, FEDA d\u00f6nemi ad\u0131 verilen sezonu hat\u0131rlatarak \u00e7arp\u0131c\u0131 ifadeler kulland\u0131.\nAybaba, \u201cBe\u015fikta\u015f\u2019ta g\u00f6rev yaparken buna benzer bir haz\u0131rl\u0131\u011f\u0131m\u0131z olmu\u015ftu.\n4-5 senede borcu a\u015fa\u011f\u0131ya \u00e7ekebilirdik.\nBu s\u00fcre\u00e7 maalesef gerekti\u011fi gibi hayata ge\u00e7irilemedi.\nBu projede yabanc\u0131 say\u0131s\u0131 daha ilk senesinde a\u015fa\u011f\u0131ya \u00e7ekilmiyor.\n2026 y\u0131l\u0131nda 4 ya da 5 yabanc\u0131 olacak \u015fekilde haz\u0131rland\u0131.\nPeki bo\u015falacak kontenjan\u0131n\u0131 kimler dolduracak?\n\u0130\u015fte o bo\u015flu\u011fu senin altyap\u0131dan gelen oyuncular\u0131n dolduracak.\nAlt ligler bizim oyuncu havuzumuz olacak \u015fekilde dizayn edilmeli.\nBuradaki hocalar\u0131n maa\u015flar\u0131 da federasyon taraf\u0131ndan kul\u00fcplerden kesilerek \u00f6denmeli\u201d dedi.\nJuninho'nun Serbest Vuru\u015ftan Marsilya'ya Att\u0131\u011f\u0131 \u00c7arp\u0131c\u0131 Gol",
    "article_html": "",
    "meta_description": "TFF\u2019ye sundu\u011fu T\u00fcrk futbolunun kurtulu\u015f re\u00e7etesi b\u00fcy\u00fck yank\u0131 bulan Samet Aybaba projesinin detaylar\u0131n\u0131 Milliyet\u2019te anlatt\u0131.",
    "meta_lang": "tr"
}