{
    "article_id": "3170fca15bf9097c42fad96dd7d1ea31.1590265955.1190834",
    "title": "Gidenler de gelenler de bizimdir",
    "authors": [
        "Attila G\u00f6k\u00e7e",
        "Agokce Milliyet.Com.Tr"
    ],
    "canonical_link": "https://www.milliyet.com.tr/skorer/attila-gokce/gidenler-de-gelenler-de-bizimdir-6218428",
    "url": "http://milliyet.com.tr/skorer/attila-gokce/gidenler-de-gelenler-de-bizimdir-6218428",
    "top_img": "https://i2.milimaj.com/i/milliyet/75/600x600/5c5c1703cb145171243dee9e",
    "meta_img": "https://i2.milimaj.com/i/milliyet/75/600x600/5c5c1703cb145171243dee9e",
    "movies": [],
    "text": "T\u00fcrk futbolunda nicedir unutulmu\u015f olan \u201ck\u00fcmeden d\u00fc\u015fme kald\u0131r\u0131ls\u0131n\u201d kampanyas\u0131, koronavir\u00fcs nedeniyle yeniden g\u00fcndemde.\n\nTFF\u2019nin \u00e7ar\u015famba g\u00fcn\u00fc Kul\u00fcpler Birli\u011fi ve S\u00fcper Lig kul\u00fcp ba\u015fkanlar\u0131yla yapt\u0131\u011f\u0131 toplant\u0131da \u201c12 Haziran\u2019da lige d\u00f6n\u00fc\u015f\u201d karar\u0131 al\u0131n\u0131rken, haftalard\u0131r ka\u015f\u0131nan eski sorun g\u00fcndeme geldi.\n\nPuan cetvelinin son 7\u2019sini olu\u015fturan Gen\u00e7lerbirli\u011fi, Kas\u0131mpa\u015fa, Konyaspor, Yeni Malatyaspor, Rizespor, Ankarag\u00fcc\u00fc, Kayserispor kul\u00fcplerinin ba\u015fkanlar\u0131, koronavir\u00fcs nedeniyle ma\u00e7lara ara verilmesinin tak\u0131m \u00e7al\u0131\u015fmalar\u0131n\u0131 aksatt\u0131\u011f\u0131n\u0131, uzun aradan sonra yeniden ba\u015flayacaklar\u0131 m\u00fccadelenin olumsuz sonu\u00e7lar do\u011furabilece\u011fini \u00f6ne s\u00fcrd\u00fcler ve \u201cbu sezon\u201d k\u00fcme d\u00fc\u015fmenin kald\u0131r\u0131lmas\u0131n\u0131 istediler.\n\n\u0130lk bak\u0131\u015fta \u00e7ok da haks\u0131z say\u0131lmayacaklar\u0131, anla\u015f\u0131labilir bir durum bu\u2026 \u00d6zellikle geriye d\u00f6n\u00fcp bakt\u0131\u011f\u0131m\u0131zda anlamak o kadar zor de\u011fil.\n\nMilli Lig ad\u0131yla ba\u015flay\u0131p T\u00fcrkiye 1. Ligi ve S\u00fcper Lig adlar\u0131yla g\u00fcn\u00fcm\u00fcze gelen 61 y\u0131ll\u0131k futbol organizasyonumuzda \u201ck\u00fcmede kalma\u201dn\u0131n saha d\u0131\u015f\u0131 yollar\u0131 hep denendi. Zaman zaman da ba\u015far\u0131l\u0131 oldu.\n\n\n\nYetki federasyonda\n\nSon basamaklardaki 7 kul\u00fcb\u00fcn taleplerini dile getirildi\u011fi toplant\u0131da Ba\u015fkan Nihat \u00d6zdemir\u2019le birlikte 4 TFF y\u00f6netim kurulu \u00fcyesi vard\u0131. Tecr\u00fcbeli Ba\u015fkan, bu iste\u011fin de\u011ferlendirilece\u011fini s\u00f6yledi, o kadar. Bu durumdan \u201ckabul edilecek\u201d gibi bir alg\u0131 yarat\u0131lmas\u0131 hi\u00e7 de do\u011fru de\u011fil. Karar yetkisi TFF Y\u00f6netim Kurulu\u2019na aittir. Bence g\u00fcndeme al\u0131nmas\u0131 bile tart\u0131\u015fmal\u0131. Ama stat\u00fc de\u011fi\u015fikli\u011fi beklenmemelidir.\n\nSezon sonunda hangi tak\u0131mlar\u0131n k\u00fcme d\u00fc\u015fece\u011fini bilmiyoruz. Kurallar belli. Son 3 s\u0131ray\u0131 alan tak\u0131mlar d\u00fc\u015fecek. Bu kampanyay\u0131 ba\u015flatmak da s\u00fcrd\u00fcrmek de do\u011fru de\u011fil. Sporun ilkeleri ve kurallar\u0131 da kurcalanmamal\u0131. D\u00fc\u015fen her tak\u0131m, mutlaka yap\u0131lan yanl\u0131\u015flar\u0131n bedelini \u00f6demelidir. Ayr\u0131ca k\u00fcme d\u00fc\u015fmek ceza gibi de alg\u0131lanmamal\u0131d\u0131r. Lig tarihimiz, gidenlerin geri d\u00f6nebildi\u011fini, ders \u00e7\u0131kararak yola koyulanlar\u0131n da ba\u015far\u0131l\u0131 oldu\u011funu g\u00f6steren \u00f6rneklerle doludur.\n\nD\u00fc\u015fmenin kald\u0131r\u0131lmas\u0131 ile S\u00fcper Lig\u2019de tak\u0131m say\u0131s\u0131n\u0131n 21\u2019e y\u00fckselece\u011fini, topal ligde sezonun 40 haftayla tamamlanaca\u011f\u0131n\u0131, 2021 Avrupa \u015eampiyonas\u0131 \u00f6ncesinde s\u0131k\u0131\u015f\u0131k bir d\u00f6nem ya\u015fanaca\u011f\u0131n\u0131 da hesaplamak gerekir\n\nAma as\u0131l hesaplanmas\u0131 gereken kul\u00fcplerin yay\u0131n ve performans gelirlerindeki d\u00fc\u015f\u00fc\u015f olacakt\u0131r. Y\u00fcz milyonlarla ifade edilebilecek kay\u0131plar s\u00f6z konusudur.\n\nB\u0131rak\u0131n\u0131z d\u00fc\u015fs\u00fcnler.. B\u0131rak\u0131n\u0131z d\u00f6ns\u00fcnler. Hepsi de bu \u00fclkenin tak\u0131mlar\u0131.\n\nGidenler de gelenler de bizimdir!\n\nTopal ligler d\u00f6nemi\n\nGe\u00e7mi\u015f y\u0131llarda siyaset\u00e7ilerin verdi\u011fi destekle, uygun gerek\u00e7eler de bulunarak kural d\u0131\u015f\u0131na \u00e7\u0131k\u0131ld\u0131. 16 tak\u0131mla d\u00fczenlenen lig, 1981-82\u2019de T\u00fcrkiye Kupas\u0131\u2019n\u0131 kazanan Ankarag\u00fcc\u00fc\u2019n\u00fcn 12 Eyl\u00fcl y\u00f6netiminin karar\u0131 ile k\u00fcmede tutulmas\u0131yla 17 tak\u0131ma d\u00f6n\u00fc\u015ft\u00fc. O g\u00fcnlerde \u201c17 tak\u0131ml\u0131 lig topald\u0131r\u201d (Terc\u00fcman) ba\u015fl\u0131\u011f\u0131yla bir yaz\u0131 yazd\u0131m. Gazete kapatma kararlar\u0131n\u0131n korkulu g\u00fcnlerinde sadece H\u0131ncal Abi (H\u0131ncal Ulu\u00e7) bana destek verdi. Yaz\u0131m\u0131 aynen imzalayarak k\u00f6\u015fesinde yay\u0131nlad\u0131. Y\u0131llar sonra Cumhurba\u015fkan\u0131 Kenan Evren, gazeteyi ziyarete geldi\u011finde daha ben \u201cHo\u015f geldiniz\u201d demeden \u201cNas\u0131l, hakl\u0131ym\u0131\u015f\u0131m de\u011fil mi? Bak\u0131n Ankarag\u00fcc\u00fc ligde yoluna devam ediyor\u201d dedi. Nezaketle sadece kurallar\u0131 yazd\u0131\u011f\u0131m\u0131z\u0131 s\u00f6yleyip sustuk. Ama bu uygulama hemen sonras\u0131nda T\u00fcrkiye Kupas\u0131\u2019n\u0131 kazanan tak\u0131m\u0131n bir \u00fcst lige y\u00fckselmesine ge\u00e7it veren bir y\u00f6netmelik de\u011fi\u015fikli\u011fiyle \u201cusul\u201d haline getirildi. Bursaspor bu haktan yararlan\u0131p ligde kald\u0131. Neyse ki uygulama daha sonra y\u00fcr\u00fcrl\u00fckten kald\u0131r\u0131ld\u0131. \u00d6te yandan Bursaspor, Kocaelispor, Denizlispor da Dan\u0131\u015ftay ya da \u0130dare Mahkemeleri\u2019nin kararlar\u0131yla k\u00fcme d\u00fc\u015fmekten kurtuldular. Dan\u0131\u015ftay\u2019\u0131n Denizlispor lehine puan silme cezas\u0131n\u0131 iptal etmesi 1985-86\u2019da 19 tak\u0131ml\u0131 ba\u015fka bir \u201ctopal lig\u201d sezonuna yol a\u00e7t\u0131. Bir d\u00f6nem ligimiz 20 tak\u0131mla oynand\u0131.\n\nD\u00f6nemin en yayg\u0131n olaylar\u0131ndan biri siyaset\u00e7ilerin bu t\u00fcr git-gel\u2019lere destek vermesiydi. Neyse ki g\u00fcn\u00fcm\u00fczde \u201ck\u00fcme d\u00fc\u015fme\u201d derdini ka\u015f\u0131yan siyaset\u00e7i yok. Yak\u0131nda ne olur, onu da bilemem. Kul\u00fcp y\u00f6neticilerinin siyaset\u00e7ilerden destek talep edebilece\u011fi hep ak\u0131lda tutulmal\u0131d\u0131r.\n\nOrda bir k\u0131z var, uzakta R\u00fczgar durur, Hilal Durmaz!\n\nDurmaz ailesi, tarihsel geli\u015fim i\u00e7inde Balkanlar\u2019dan Anadolu\u2019ya, buradan da Avustralya\u2019ya uzanan b\u00fcy\u00fck bir macera ya\u015f\u0131yor. O macerada ku\u015faktan ku\u015fa\u011fa de\u011fi\u015ferek ya\u015fanan hayaller, hayal k\u0131r\u0131kl\u0131klar\u0131, zorluklar, ba\u015far\u0131lar ve umut var.\n\nBaba Osman Durmaz, ailesiyle Yozgat\u2019ta ya\u015farken, uzaklarda yeni bir aray\u0131\u015fa girmi\u015f. Avustralya\u2019ya u\u00e7mu\u015flar ailece. Orada zor bir hayat m\u00fccadelesiyle Osman Bey nihayet kendi i\u015fini kurup k\u00fc\u00e7\u00fck bir taksi i\u015fletmecili\u011fine ba\u015flam\u0131\u015f. \u00c7ok say\u0131da taksi \u00e7al\u0131\u015ft\u0131r\u0131yor.\n\nDurmaz ailesinin 2004\u2019te d\u00fcnyaya gelen k\u0131z\u0131 Hilal Durmaz, daha k\u00fc\u00e7\u00fck ya\u015flarda yerinde duramayan, ko\u015fmaya, atlamaya, s\u0131\u00e7ramaya doyamayan k\u00fc\u00e7\u00fck bir cevher olarak dikkatleri \u00e7ekmi\u015f. Okulundaki spor hocalar\u0131 onu atletizme y\u00f6nlendirmi\u015fler.\n\nHilal Durmaz bug\u00fcn 16 ya\u015f\u0131nda. Ya\u015f kategorilerine g\u00f6re d\u00fcnya klasman\u0131nda birinci s\u0131ray\u0131 alm\u0131\u015f. D\u00fcnyan\u0131n en h\u0131zl\u0131 5 atletinden biri oldu\u011fu a\u00e7\u0131klan\u0131yor. 100 metrede 11.75\u2019lik bir derecesi var. Avustralya Brisbane\u2019de d\u00fczenlenen yar\u0131\u015f\u0131 birincilikle bitirmi\u015f.\n\nHilal Durmaz Fenerbah\u00e7eli. Fenerbah\u00e7e Altyap\u0131 Koordinat\u00f6r\u00fc Hakan Beceren, uzak k\u0131tadaki dostlar\u0131ndan Hilal\u2019in performans\u0131n\u0131 \u00f6\u011frenince hemen harekete ge\u00e7mi\u015f\u2026 Hilal sevin\u00e7le Fenerbah\u00e7e formas\u0131n\u0131 giyip bir de ko\u015fu kazanm\u0131\u015f.\n\nFenerbah\u00e7e Atletizm \u015eube Kaptan\u0131 Fikret \u00c7etinkaya, \u201cHilal\u2019e \u00e7e\u015fitli antrenman programlar\u0131 g\u00f6nderiyoruz. K\u00fc\u00e7\u00fck bir cep har\u00e7l\u0131\u011f\u0131 da veriyoruz. O hem Fenerbah\u00e7e\u2019nin, hem de T\u00fcrkiye\u2019nin b\u00fcy\u00fck umududur\u201d diyor.\n\nFenerbah\u00e7e Y\u00f6netimi\u2019nin de T\u00fcrkiye Atletizm Federasyonu\u2019nun da 20 ya\u015f\u0131ndaki Mizgin Ay ile 16\u2019l\u0131k Hilal Durmaz\u2019\u0131 iyi y\u00f6netilen bir rekabet s\u00fcrecine sokma projesi var. \u0130ki sprinter k\u0131z\u0131m\u0131z\u0131n geli\u015fimi T\u00fcrkiye\u2019ye bir olimpiyat madalyas\u0131 kazand\u0131rabilir mi? TAF Ba\u015fkan\u0131 Fatih \u00c7int\u0131mar, \u201cHilal i\u00e7in Tokyo 2020\u2019nin \u00e7ok sert bir baraj\u0131 var: 11.15\u2026 Bu barajla Tokyo\u2019ya gitmesi \u00e7ok zor. Ama bizim as\u0131l hedefimiz 2024 Paris Olimpiyat Oyunlar\u0131. K\u0131zlar\u0131m\u0131z geli\u015fimlerine devam ederlerse Paris\u2019te madalya alabiliriz. Hilal\u2019i de Mizgin\u2019i de destekliyoruz. \u00c7al\u0131\u015fmalar\u0131n\u0131 takip ediyoruz\u201d diyor. \u00c7etinkaya her iki k\u0131z\u0131m\u0131zdan \u00e7ok umutlu oldu\u011funu s\u00f6yl\u00fcyor.",
    "keywords": [
        "\u00e7ok",
        "t\u00fcrkiye",
        "bizimdir",
        "bu",
        "var",
        "gidenler",
        "k\u00fcme",
        "lig",
        "ve",
        "bir",
        "hilal",
        "da",
        "gelenler"
    ],
    "meta_keywords": [
        ""
    ],
    "publish_date": null,
    "summary": "T\u00fcrk futbolunda nicedir unutulmu\u015f olan \u201ck\u00fcmeden d\u00fc\u015fme kald\u0131r\u0131ls\u0131n\u201d kampanyas\u0131, koronavir\u00fcs nedeniyle yeniden g\u00fcndemde.\nTFF\u2019nin \u00e7ar\u015famba g\u00fcn\u00fc Kul\u00fcpler Birli\u011fi ve S\u00fcper Lig kul\u00fcp ba\u015fkanlar\u0131yla yapt\u0131\u011f\u0131 toplant\u0131da \u201c12 Haziran\u2019da lige d\u00f6n\u00fc\u015f\u201d karar\u0131 al\u0131n\u0131rken, haftalard\u0131r ka\u015f\u0131nan eski sorun g\u00fcndeme geldi.\nPuan cetvelinin son 7\u2019sini olu\u015fturan Gen\u00e7lerbirli\u011fi, Kas\u0131mpa\u015fa, Konyaspor, Yeni Malatyaspor, Rizespor, Ankarag\u00fcc\u00fc, Kayserispor kul\u00fcplerinin ba\u015fkanlar\u0131, koronavir\u00fcs nedeniyle ma\u00e7lara ara verilmesinin tak\u0131m \u00e7al\u0131\u015fmalar\u0131n\u0131 aksatt\u0131\u011f\u0131n\u0131, uzun aradan sonra yeniden ba\u015flayacaklar\u0131 m\u00fccadelenin olumsuz sonu\u00e7lar do\u011furabilece\u011fini \u00f6ne s\u00fcrd\u00fcler ve \u201cbu sezon\u201d k\u00fcme d\u00fc\u015fmenin kald\u0131r\u0131lmas\u0131n\u0131 istediler.\n\u0130lk bak\u0131\u015fta \u00e7ok da haks\u0131z say\u0131lmayacaklar\u0131, anla\u015f\u0131labilir bir durum bu\u2026 \u00d6zellikle geriye d\u00f6n\u00fcp bakt\u0131\u011f\u0131m\u0131zda anlamak o kadar zor de\u011fil.\nMilli Lig ad\u0131yla ba\u015flay\u0131p T\u00fcrkiye 1.\nLigi ve S\u00fcper Lig adlar\u0131yla g\u00fcn\u00fcm\u00fcze gelen 61 y\u0131ll\u0131k futbol organizasyonumuzda \u201ck\u00fcmede kalma\u201dn\u0131n saha d\u0131\u015f\u0131 yollar\u0131 hep denendi.\nZaman zaman da ba\u015far\u0131l\u0131 oldu.\nYetki federasyondaSon basamaklardaki 7 kul\u00fcb\u00fcn taleplerini dile getirildi\u011fi toplant\u0131da Ba\u015fkan Nihat \u00d6zdemir\u2019le birlikte 4 TFF y\u00f6netim kurulu \u00fcyesi vard\u0131.\nTecr\u00fcbeli Ba\u015fkan, bu iste\u011fin de\u011ferlendirilece\u011fini s\u00f6yledi, o kadar.\nBu durumdan \u201ckabul edilecek\u201d gibi bir alg\u0131 yarat\u0131lmas\u0131 hi\u00e7 de do\u011fru de\u011fil.\nKarar yetkisi TFF Y\u00f6netim Kurulu\u2019na aittir.\nSezon sonunda hangi tak\u0131mlar\u0131n k\u00fcme d\u00fc\u015fece\u011fini bilmiyoruz.\nBu kampanyay\u0131 ba\u015flatmak da s\u00fcrd\u00fcrmek de do\u011fru de\u011fil.\nSporun ilkeleri ve kurallar\u0131 da kurcalanmamal\u0131.\nD\u00fc\u015fen her tak\u0131m, mutlaka yap\u0131lan yanl\u0131\u015flar\u0131n bedelini \u00f6demelidir.\nAyr\u0131ca k\u00fcme d\u00fc\u015fmek ceza gibi de alg\u0131lanmamal\u0131d\u0131r.\nLig tarihimiz, gidenlerin geri d\u00f6nebildi\u011fini, ders \u00e7\u0131kararak yola koyulanlar\u0131n da ba\u015far\u0131l\u0131 oldu\u011funu g\u00f6steren \u00f6rneklerle doludur.\nHepsi de bu \u00fclkenin tak\u0131mlar\u0131.\nGidenler de gelenler de bizimdir!\nTopal ligler d\u00f6nemiGe\u00e7mi\u015f y\u0131llarda siyaset\u00e7ilerin verdi\u011fi destekle, uygun gerek\u00e7eler de bulunarak kural d\u0131\u015f\u0131na \u00e7\u0131k\u0131ld\u0131.\n16 tak\u0131mla d\u00fczenlenen lig, 1981-82\u2019de T\u00fcrkiye Kupas\u0131\u2019n\u0131 kazanan Ankarag\u00fcc\u00fc\u2019n\u00fcn 12 Eyl\u00fcl y\u00f6netiminin karar\u0131 ile k\u00fcmede tutulmas\u0131yla 17 tak\u0131ma d\u00f6n\u00fc\u015ft\u00fc.\nO g\u00fcnlerde \u201c17 tak\u0131ml\u0131 lig topald\u0131r\u201d (Terc\u00fcman) ba\u015fl\u0131\u011f\u0131yla bir yaz\u0131 yazd\u0131m.\nGazete kapatma kararlar\u0131n\u0131n korkulu g\u00fcnlerinde sadece H\u0131ncal Abi (H\u0131ncal Ulu\u00e7) bana destek verdi.\nY\u0131llar sonra Cumhurba\u015fkan\u0131 Kenan Evren, gazeteyi ziyarete geldi\u011finde daha ben \u201cHo\u015f geldiniz\u201d demeden \u201cNas\u0131l, hakl\u0131ym\u0131\u015f\u0131m de\u011fil mi?\nAma bu uygulama hemen sonras\u0131nda T\u00fcrkiye Kupas\u0131\u2019n\u0131 kazanan tak\u0131m\u0131n bir \u00fcst lige y\u00fckselmesine ge\u00e7it veren bir y\u00f6netmelik de\u011fi\u015fikli\u011fiyle \u201cusul\u201d haline getirildi.\nBursaspor bu haktan yararlan\u0131p ligde kald\u0131.\n\u00d6te yandan Bursaspor, Kocaelispor, Denizlispor da Dan\u0131\u015ftay ya da \u0130dare Mahkemeleri\u2019nin kararlar\u0131yla k\u00fcme d\u00fc\u015fmekten kurtuldular.\nDan\u0131\u015ftay\u2019\u0131n Denizlispor lehine puan silme cezas\u0131n\u0131 iptal etmesi 1985-86\u2019da 19 tak\u0131ml\u0131 ba\u015fka bir \u201ctopal lig\u201d sezonuna yol a\u00e7t\u0131.\nBir d\u00f6nem ligimiz 20 tak\u0131mla oynand\u0131.\nD\u00f6nemin en yayg\u0131n olaylar\u0131ndan biri siyaset\u00e7ilerin bu t\u00fcr git-gel\u2019lere destek vermesiydi.\nNeyse ki g\u00fcn\u00fcm\u00fczde \u201ck\u00fcme d\u00fc\u015fme\u201d derdini ka\u015f\u0131yan siyaset\u00e7i yok.\nYak\u0131nda ne olur, onu da bilemem.\nKul\u00fcp y\u00f6neticilerinin siyaset\u00e7ilerden destek talep edebilece\u011fi hep ak\u0131lda tutulmal\u0131d\u0131r.\nOrda bir k\u0131z var, uzakta R\u00fczgar durur, Hilal Durmaz!\nDurmaz ailesi, tarihsel geli\u015fim i\u00e7inde Balkanlar\u2019dan Anadolu\u2019ya, buradan da Avustralya\u2019ya uzanan b\u00fcy\u00fck bir macera ya\u015f\u0131yor.\nO macerada ku\u015faktan ku\u015fa\u011fa de\u011fi\u015ferek ya\u015fanan hayaller, hayal k\u0131r\u0131kl\u0131klar\u0131, zorluklar, ba\u015far\u0131lar ve umut var.\nBaba Osman Durmaz, ailesiyle Yozgat\u2019ta ya\u015farken, uzaklarda yeni bir aray\u0131\u015fa girmi\u015f.\nOrada zor bir hayat m\u00fccadelesiyle Osman Bey nihayet kendi i\u015fini kurup k\u00fc\u00e7\u00fck bir taksi i\u015fletmecili\u011fine ba\u015flam\u0131\u015f.\nDurmaz ailesinin 2004\u2019te d\u00fcnyaya gelen k\u0131z\u0131 Hilal Durmaz, daha k\u00fc\u00e7\u00fck ya\u015flarda yerinde duramayan, ko\u015fmaya, atlamaya, s\u0131\u00e7ramaya doyamayan k\u00fc\u00e7\u00fck bir cevher olarak dikkatleri \u00e7ekmi\u015f.\n100 metrede 11.75\u2019lik bir derecesi var.\nHilal Durmaz Fenerbah\u00e7eli.\nFenerbah\u00e7e Altyap\u0131 Koordinat\u00f6r\u00fc Hakan Beceren, uzak k\u0131tadaki dostlar\u0131ndan Hilal\u2019in performans\u0131n\u0131 \u00f6\u011frenince hemen harekete ge\u00e7mi\u015f\u2026 Hilal sevin\u00e7le Fenerbah\u00e7e formas\u0131n\u0131 giyip bir de ko\u015fu kazanm\u0131\u015f.\nFenerbah\u00e7e Atletizm \u015eube Kaptan\u0131 Fikret \u00c7etinkaya, \u201cHilal\u2019e \u00e7e\u015fitli antrenman programlar\u0131 g\u00f6nderiyoruz.\nK\u00fc\u00e7\u00fck bir cep har\u00e7l\u0131\u011f\u0131 da veriyoruz.\nFenerbah\u00e7e Y\u00f6netimi\u2019nin de T\u00fcrkiye Atletizm Federasyonu\u2019nun da 20 ya\u015f\u0131ndaki Mizgin Ay ile 16\u2019l\u0131k Hilal Durmaz\u2019\u0131 iyi y\u00f6netilen bir rekabet s\u00fcrecine sokma projesi var.\n\u0130ki sprinter k\u0131z\u0131m\u0131z\u0131n geli\u015fimi T\u00fcrkiye\u2019ye bir olimpiyat madalyas\u0131 kazand\u0131rabilir mi?\nTAF Ba\u015fkan\u0131 Fatih \u00c7int\u0131mar, \u201cHilal i\u00e7in Tokyo 2020\u2019nin \u00e7ok sert bir baraj\u0131 var: 11.15\u2026 Bu barajla Tokyo\u2019ya gitmesi \u00e7ok zor.\nAma bizim as\u0131l hedefimiz 2024 Paris Olimpiyat Oyunlar\u0131.\nK\u0131zlar\u0131m\u0131z geli\u015fimlerine devam ederlerse Paris\u2019te madalya alabiliriz.\n\u00c7etinkaya her iki k\u0131z\u0131m\u0131zdan \u00e7ok umutlu oldu\u011funu s\u00f6yl\u00fcyor.",
    "article_html": "",
    "meta_description": ".",
    "meta_lang": "tr"
}