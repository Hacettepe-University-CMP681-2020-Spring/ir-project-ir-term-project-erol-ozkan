{
    "article_id": "d3cdc4b5968d269f1ae421f045f74b25.1590265986.5779583",
    "title": "\"\u015eark\u0131 s\u00f6zlerimizde i\u00e7 hesapla\u015fma var\"",
    "authors": [],
    "canonical_link": "https://www.milliyet.com.tr/kultur-sanat/sarki-sozlerimizde-ic-hesaplasma-var-6199124",
    "url": "http://milliyet.com.tr/kultur-sanat/sarki-sozlerimizde-ic-hesaplasma-var-6199124",
    "top_img": "https://i2.milimaj.com/i/milliyet/75/0x0/5ea55bb45542841a142f46f5.jpg",
    "meta_img": "https://i2.milimaj.com/i/milliyet/75/0x0/5ea55bb45542841a142f46f5.jpg",
    "movies": [],
    "text": "\u0130hsan Dindar - milliyet.com.tr\n\n\u00d6ncelikle hay\u0131rl\u0131 olsun. Alb\u00fcm\u00fc ilk dinledi\u011fimde T\u00fcrk\u00e7e s\u00f6zl\u00fc \"bildi\u011fimiz rock\" \u015fark\u0131lara epeydir rastlayamad\u0131\u011f\u0131m\u0131 fark ettim. Ne iyi etmi\u015fsiniz... \u0130sterseniz alb\u00fcme ge\u00e7meden \u00f6nce Sersem'in hikayesiyle ba\u015flayal\u0131m sohbete. Nas\u0131l ba\u015flad\u0131 Sersem'in hikayesi?\n\nSerdar: Te\u015fekk\u00fcr ederiz. Benim a\u00e7\u0131mdan Sersem\u2019in hik\u00e2yesi yakla\u015f\u0131k \u00fc\u00e7 y\u0131l \u00f6nce Ilgaz ile ortak bir arkada\u015f\u0131m\u0131z\u0131n telefonuyla ba\u015flad\u0131. Ilgaz, L\u00fctf\u00fc ve Batur ile k\u0131sa bir fl\u00f6rt d\u00f6neminden hemen sonra m\u00fczikal olarak birbirimize yak\u0131nla\u015ft\u0131k ve kayna\u015ft\u0131k. Sonra olaylar \u00e7orap s\u00f6k\u00fc\u011f\u00fc gibi ilerledi\u2026\n\nL\u00fctf\u00fc: 20 Nisan 2017\u2019de (do\u011fum g\u00fcn\u00fcmde) 25 sene \u00f6nceki grubun (Aspat) davulcusu Muty ile kar\u015f\u0131la\u015fm\u0131\u015ft\u0131m. Ayn\u0131 g\u00fcn Facebook hesab\u0131mda bu kar\u015f\u0131la\u015fmay\u0131 foto\u011frafla birlikte payla\u015f\u0131nca Ilgaz ve Batur \u201c\u00e7ok \u00f6zledik o g\u00fcnleri toplansak m\u0131 tekrardan\u201d diye geri d\u00f6nd\u00fc ve \u00e7al\u0131\u015fmalara ba\u015flad\u0131k. Ekibe k\u0131sa bir s\u00fcre sonra yine bir tesad\u00fcfle Serdar dahil oldu ve Sersem\u2019in hikayesi ba\u015flad\u0131.\n\nIlgaz: Sersem\u2019in d\u00f6rt ki\u015fisinden \u00fc\u00e7\u00fc \u00e7ok eski grup arkada\u015flar\u0131. Y\u0131llar sonra birbirlerini bulup \u201chadi \u015fu 25 sene \u00f6ncesinin bestelerini kaydedelim de \u00e7ocuklara an\u0131 kals\u0131n\u201d dediler. Sonra bakt\u0131lar ki o y\u0131llar\u0131n m\u00fczikleri o y\u0131llarda kalm\u0131\u015f. Farkl\u0131 \u015feyler \u00e7almaya ba\u015flad\u0131lar. Kendilerine isim ararken de Sersem fikri \u00e7\u0131kt\u0131, o g\u00fcnden beri d\u00f6rt Sersem arkada\u015f \u00e7al\u0131p s\u00f6yl\u00fcyor.\n\nBatur: M\u00fczi\u011fe birlikte ba\u015flam\u0131\u015f, birlikte b\u00fcy\u00fcm\u00fc\u015f, bug\u00fcnk\u00fc hallerini b\u00fcy\u00fck oranda birbirine bor\u00e7lu insanlar\u0131n y\u0131llar sonra ortak total zek\u00e2yla yeniden \u00fcretmeye karar\u0131yla ortaya \u00e7\u0131kt\u0131 Sersem. Eski kay\u0131tlar\u0131 toplayal\u0131m derken yeniden \u00fcretmeyi \u00f6zlemi\u015ftik! Bu alb\u00fcm s\u00fcreci ate\u015fledi.\n\nBu ba\u011flamda biraz grup \u00fcyelerini de tek tek m\u00fczikseverlere tan\u0131tmay\u0131 \u00e7ok isterim... Kim kimdir ile devam edebilir miyiz?\n\nL\u00fctf\u00fc: 71 do\u011fumlu, iki erkek \u00e7ocuk babas\u0131, m\u00fczi\u011fi, yemek yapmay\u0131 ve komplo teorilerini sever.\n\nIlgaz: 45 ya\u015f\u0131nda, 2 \u00e7ocuk babas\u0131, tasar\u0131mc\u0131. M\u00fczik hobisi, gitarla ilgili neredeyse her t\u00fcrl\u00fc halta bula\u015fm\u0131\u015f.\n\nSerdar: 46 ya\u015f\u0131nda \u00fc\u00e7 kedi, bir k\u00f6pek, iki \u00e7ocuk babas\u0131 bir sivil toplumcu.\n\nBatur: Akademik kariyeri de m\u00fczik olan, profesyonel m\u00fczisyen.\n\nUzun bir yolculuk bu besbelli. Araya da giren uzun y\u0131llar var. Yeniden bir araya geldi\u011finizde m\u00fczikal anlay\u0131\u015f a\u00e7\u0131s\u0131nda ne gibi de\u011fi\u015fimler fark ettiniz? Daha do\u011frusu b\u00f6yle bir de\u011fi\u015fim olmu\u015f mu?\n\nIlgaz: Gen\u00e7ken daha h\u0131zl\u0131, daha g\u00fcr\u00fclt\u00fcl\u00fc ve daha egoistmi\u015fiz. \u015eimdi besteler daha yava\u015f, tane tane. Eskiden \u015fark\u0131lar uzun, b\u00f6l\u00fcmler fazla, kurgu daha kompleks idi. \u015eimdi daha kolay anla\u015f\u0131l\u0131r, ak\u0131lda kal\u0131c\u0131, tekrar edilebilen \u015fark\u0131lar yapar olduk. \u2018Az ile \u00e7ok\u2019u elde etme pe\u015finde ko\u015fuyoruz.\n\nSerdar: De\u011fi\u015fmeyen tek \u015fey de\u011fi\u015fimdir demi\u015f ya Dostoyevski (!) i\u015fte \u00f6yle bir ser\u00fcven bizimkisi. Asl\u0131nda m\u00fczikal anlamda birbirimizi bekliyormu\u015fuz sanki. Ge\u00e7mi\u015fte hepimiz bir s\u00fcr\u00fc m\u00fczikal d\u00fc\u015f\u00fcnceyi ayn\u0131 \u015fark\u0131ya s\u0131\u011fd\u0131rmaya \u00e7al\u0131\u015fm\u0131\u015f\u0131z. Daha sade ve anla\u015f\u0131l\u0131r olmaya \u00e7al\u0131\u015ft\u0131k burada. Her c\u00fcmlenin, her riff\u2019in olgunla\u015fmas\u0131 i\u00e7in kolektif bir \u00e7al\u0131\u015fma ruhu gerekiyormu\u015f. Bir de bunun \u00f6nemini anlad\u0131k.\n\nBatur: Eskiden beri m\u00fczik zevklerimiz hep farkl\u0131 olmu\u015ftur. Bu bize hep avantaj ve birbirine sayg\u0131y\u0131 \u00f6\u011fretmi\u015ftir. Y\u0131llar ge\u00e7mi\u015f ve bu durum de\u011fi\u015fmemi\u015f, hepimizin sevece\u011fi bir \u015feyler yaratmaya \u00e7ok al\u0131\u015fk\u0131n\u0131z. Ayr\u0131ca fark\u0131 zevklere sahip arkada\u015fl\u0131klar bence daha de\u011ferli. \u00dc\u00e7 tane daha Baturla olmay\u0131 d\u00fc\u015f\u00fcnemiyorum bile! Ortak duyguyu yakalamak ise birlikte b\u00fcy\u00fcmek ve birbirimizin sersemliklerini iyi bilmekle ilgili. Birlikte yemek de yapsak ayn\u0131 \u015femayla yapar\u0131z.\n\nAlb\u00fcme gelmek istiyorum yava\u015f yava\u015f. \u00c7ok g\u00fczel bir heyecan\u0131n \u00fcr\u00fcn\u00fc. Ancak \u015fans\u0131z bir d\u00f6neme denk geldi. Tez vakitte \u015fu salg\u0131n belas\u0131ndan kurtulmam\u0131z dile\u011fiyle \"K\u0131rm\u0131z\u0131 Adam\" ad\u0131n\u0131 ta\u015f\u0131yan alb\u00fcm\u00fcn\u00fcze dair bilgileri duyabilir miyiz?\n\nIlgaz: Bu \u015fanss\u0131zl\u0131k alb\u00fcm a\u00e7\u0131s\u0131ndan \u015fans oldu. K\u0131sa s\u00fcrede \u00e7ok insana ula\u015ft\u0131. Dinleyiciler i\u00e7in daha \u00e7ok zaman ay\u0131r\u0131p dinleme f\u0131rsat\u0131 do\u011fdu. Evet, sebep can s\u0131k\u0131c\u0131 ama sonu\u00e7 g\u00fczel oldu. Alb\u00fcm de epey \u00e7ok par\u00e7a i\u00e7inden se\u00e7ilen \u015fark\u0131lar ile ortaya \u00e7\u0131kt\u0131. Hatta bu \u015fark\u0131lar \u00fczerinde de epey \u00e7al\u0131\u015f\u0131ld\u0131. En \u00e7ok d\u00fczenleme ve ifade \u00fczerine kafa yoruldu, her hece, her nota \u00fczerinde ciddi mesai harcand\u0131.\n\nSerdar: Belirsiz bir d\u00f6nemdeyiz diyelim\u2026 Evlere kapand\u0131k\u00e7a i\u00e7 d\u00fcnyalar\u0131m\u0131za a\u00e7\u0131l\u0131yoruz. \u201cK\u0131rm\u0131z\u0131 Adam\u201d da m\u00fczik vas\u0131tas\u0131yla kendimizi ifade etmeye ba\u015flad\u0131\u011f\u0131m\u0131z bir d\u00f6neme g\u00f6nderme yap\u0131yor. Sonra yanl\u0131\u015flar, pi\u015fmanl\u0131klar, ders \u00e7\u0131karmalar, \u00e7\u00f6z\u00fcm \u00f6nerileri \u015feklinde bir avu\u00e7 fikri yine bildik tan\u0131d\u0131k y\u00f6ntemlerle dinleyiciye sunuyoruz. \u0130\u00e7inde bulundu\u011fumuz bu d\u00f6nemin de sanata ilgi duyan herkes i\u00e7in yeni bir ifade \u015fekli getirece\u011fini d\u00fc\u015f\u00fcn\u00fcyorum. Kendisiyle ba\u015f ba\u015fa kal\u0131p bunlar\u0131 ka\u011f\u0131da notaya renklere \u00e7evirebilen herkesi inan\u0131lmaz bir yarat\u0131c\u0131l\u0131k ser\u00fcveni bekliyor olabilir.\n\nProgresif unsurlar\u0131n yan\u0131 s\u0131ra s\u00f6z ve m\u00fcziklerde yerel unsurlar a\u00e7\u0131k bi\u00e7imde hissediliyor. Bir do\u011fu-bat\u0131 birlikteli\u011fi amac\u0131 ta\u015f\u0131yor mu? Bu ba\u011flamda \u015fark\u0131 s\u00f6zlerindeki temalara da bir parantez a\u00e7abiliriz.\n\nL\u00fctf\u00fc: Beraber ileti\u015fimde bulundu\u011fumuz d\u00fcnya ve ya\u015fad\u0131\u011f\u0131m\u0131z \u00fclkeden etkilenmemek m\u00fcmk\u00fcn de\u011fil. D\u00fcnyam\u0131z her ge\u00e7en g\u00fcn yerel deneyimlerden beslenen \u00e7ok sesli ancak bir o kadar da evrensel ortak de\u011ferlere sahip bir anlay\u0131\u015fa do\u011fru gidiyor. Dertlerimiz, hislerimiz, ya\u015fad\u0131klar\u0131m\u0131z bu topraklar\u0131n \u00fcr\u00fcnleri olmakla beraber, olaylara bak\u0131\u015f\u0131m\u0131z, g\u00f6r\u00fc\u015flerimiz bir cep telefonuna s\u0131\u011facak kadar k\u00fc\u00e7\u00fclen d\u00fcnya ile paralel.\n\n\u015eark\u0131 s\u00f6zlerimizde i\u00e7 hesapla\u015fma, git \u2013 gel\u2019ler, insan do\u011fas\u0131n\u0131n ke\u015ffi ve aray\u0131\u015f\u0131 var, bunlarla beraber alb\u00fcm\u00fc tek c\u00fcmle ile \u00f6zetlersek de \u015funu diyebiliriz \u201c\u0130\u00e7ten geldi, samimiyetle yaz\u0131ld\u0131, keyifle \u00e7al\u0131nd\u0131, heyecanla payla\u015f\u0131ld\u0131\u201d\n\nIlgaz: Bizim m\u00fczi\u011fe bence pek progresif denemez. Bu gen\u00e7ken bay\u0131ld\u0131\u011f\u0131m\u0131z ama \u015fimdilerde biraz ka\u00e7\u0131nd\u0131\u011f\u0131m\u0131z bir kavram. Anadolu Rock da yeni bir \u015fey say\u0131lmaz. \u00d6te yandan bizim m\u00fczik de al\u0131\u015f\u0131lm\u0131\u015f Anadolu Rock say\u0131lmaz. Belki \u201cbizim m\u00fczikten esintiler ta\u015f\u0131yan rock\u201d denebilir. Standart t\u00fcrk\u00fc yorumlar\u0131 veya T\u00fcrk Halk M\u00fczi\u011fi motiflerini do\u011frudan kullanmak yerine arka plana saklanm\u0131\u015f tatlar olarak b\u0131rakmaya \u00e7al\u0131\u015ft\u0131k.\n\nMesela \u201cD\u00fc\u015fmeden\u201d belki bir \u201cAsya Blues\u201d say\u0131labilir. Ana yap\u0131 bendir ritmi \u00fczerine kurulu. Melodi c\u00fcmlesi ve arpejler Mississipi Blues\u2019un bel kemi\u011fi say\u0131labilecek resonator gitar ile \u00e7al\u0131n\u0131yor ama t\u0131n\u0131s\u0131 c\u00fcmb\u00fc\u015f gibi. Arkada Tuva T\u00fcrkleri\u2019nin \u201cThroat Singing\u201d dedikleri Orta Asya\u2019ya has g\u0131rtlak vokali var. Bunlar\u0131 \u00e7ok g\u00f6ze sokmadan birbiri i\u00e7ine yedirmeye \u00e7al\u0131\u015ft\u0131k.\n\nSerdar: Do\u011fu felsefesinin bat\u0131 mant\u0131\u011f\u0131yla birle\u015fmesinin ve \u201chep ben\u201d yerine art\u0131k \u201cbiz\u201d olman\u0131n arifesindeyiz. Ak\u0131l-kalp, do\u011fu-bat\u0131, siyah-beyaz, \u00e7irkin-g\u00fczel bir elman\u0131n iki yar\u0131s\u0131 gibi de\u011fil mi? \u201cK\u0131rm\u0131z\u0131 D\u00fc\u011fmeye Bas\u201d i\u00e7ine d\u00fc\u015ft\u00fc\u011f\u00fcm\u00fcz k\u0131s\u0131r d\u00f6ng\u00fcden bahsediyordu, COVID-19 turnusol k\u00e2\u011f\u0131d\u0131 gibi kar\u015f\u0131m\u0131za \u00e7\u0131k\u0131verdi. \u015eark\u0131 s\u00f6zlerimizi dinleyicinin i\u00e7inde bulundu\u011fu ruh hali etkileyecektir. Dengeyi bulmak \u00f6nemli ama insanl\u0131\u011f\u0131n elinde bilim gibi m\u00fckemmel bir devrimsel g\u00fc\u00e7 var. Unutmayal\u0131m!\n\nBatur: Bence \u0130stanbul\u2019da b\u00fcy\u00fcmenin \u00e7ok etkisi var. Her g\u00fcn k\u0131ta de\u011fi\u015ftirmek bile sentez tohumu. Her konuda farkl\u0131 duygu yelpazesi m\u00fczi\u011fe de yans\u0131yor. Ayr\u0131ca farkl\u0131 iyi okullarda okumu\u015f \u015fansl\u0131 bebeleriz. Kendimiz bile di\u011ferinin senteziyiz belki bir bak\u0131ma. Ki\u015fisel olarak da yerellikten kopuk bir genetik i\u00e7inde olmak istemem a\u00e7\u0131k\u00e7as\u0131.\n\nGenel manada alb\u00fcm\u00fc dinleyenlerde b\u0131rakmak istedi\u011finiz bir etki, olu\u015fmas\u0131n\u0131 hedefledi\u011finiz bir d\u00fc\u015f\u00fcnce var m\u0131? Yoksa dinleyiciyi bu noktada kendi ak\u0131\u015f\u0131na b\u0131rakmay\u0131 m\u0131 tercih ediyorsunuz?\n\nSerdar: \u0130\u015fte buras\u0131 \u00e7okomelli! Alb\u00fcm\u00fcn geneli olmasa bile baz\u0131 \u015fark\u0131larda dinleyenlerde bir etki b\u0131rakmak istedi\u011fimiz do\u011frudur. Ama o etkiyi de s\u00f6ylemeyelim. \u0130zlemedi\u011fimiz filmin sonunu s\u00f6yleyen arkada\u015f gibi olmas\u0131n J\n\nL\u00fctf\u00fc: Samimiyetle s\u00f6yleyebiliriz ki, dinleyicileri ne m\u00fczikle ne de s\u00f6zlerle bir y\u00f6nlendirme \u00e7abas\u0131 i\u00e7inde olmad\u0131k. Kendimizi ortak lisan\u0131m\u0131z olan m\u00fczikle ifade etmeye \u00e7al\u0131\u015ft\u0131k. Bir ki\u015fi bile \u015fark\u0131lar\u0131m\u0131z\u0131 dinlerken kendinden bir \u015feyler bulursa, bizim i\u00e7in en b\u00fcy\u00fck mutluluk bu olacakt\u0131r. M\u00fczik, t\u00fcm d\u00fcnyada ortak ileti\u015fim arac\u0131.\n\nIlgaz: Herkes farkl\u0131 \u015fark\u0131lar\u0131m\u0131z\u0131 seviyor, herkes farkl\u0131 yorumlar yap\u0131yor. Bu g\u00fczel bir \u015fey bence. Benim \u00e7evremde herkes ayn\u0131 \u015fark\u0131ya odaklansa di\u011ferleri arka plana gitse \u00fcz\u00fcc\u00fc olurdu, bu farkl\u0131l\u0131k benim i\u00e7in g\u00fczel bir referans.\n\nBatur: Samimiyet ve payla\u015f\u0131m\u2026 Ne kadar payla\u015fabilirsek o kadar seviniriz. Bu bizi devam\u0131n\u0131 getirebilmek i\u00e7in daha da motive edecek.\n\n\u015eu g\u00fcnler geride kald\u0131ktan sonra alb\u00fcm\u00fc konserler ve klip ile ta\u00e7land\u0131rma niyetiniz var m\u0131?\n\nL\u00fctf\u00fc: Bu sorunuzu teknik ve duygusal y\u00f6nden cevaplamak isteriz. \u00d6ncelikle bu ekibin m\u00fczi\u011fe yeniden d\u00f6nme amac\u0131 hissettiklerini ortaya d\u00f6kme, kendilerini ifade etme ve bunu t\u00fcm insanlarla payla\u015fma. Bu y\u00f6nden bak\u0131nca konserleri iple \u00e7ekiyoruz. Teknik y\u00f6nden bak\u0131nca da maalesef \u015fu anda bir davulcumuz yok. Alb\u00fcmde davullar\u0131 prod\u00fckt\u00f6r\u00fcm\u00fcz ve abimiz Sn. Sabih Cangil programlad\u0131\n\nIlgaz: Klibimiz var zaten, karantina \u00f6ncesi son g\u00fcnlerde tamamlad\u0131k. Youtube\u2019ta K\u0131rm\u0131z\u0131 Adam \u2013 Sersem olarak izlenebilir. Hayat normale d\u00f6n\u00fcnce konser vermek \u00e7ok isteriz. En ba\u015f\u0131ndan beri hep hayalimiz bu, standart bir barda \u00e7almak yerine belki evlerde, bir at\u00f6lyede, Anadolu\u2019da farkl\u0131 yerlerde, meydanlarda \u00e7almak isteriz.\n\nSerdar: Bir drone ile klibimiz i\u00e7in \u0130stanbul semalar\u0131nda \u2018d\u00fc\u015fmeden\u2019 dola\u015f\u0131rken birdenbire salg\u0131n ger\u00e7e\u011fi ile y\u00fczle\u015ftik. Y\u00f6netmenimiz Vadi Dip\u00e7in sa\u011f olsun, elimizdeki karelerden an\u2019\u0131n ruhuna uygun bir klip kotard\u0131. Sersem\u2019ce kolektif bir klip daha \u00e7ekmek g\u00fczel olur. Her t\u00fcrl\u00fc \u00f6neriye ve i\u015fbirli\u011fine a\u00e7\u0131\u011f\u0131z! Konserler ise olmazsa olmaz\u0131m\u0131z!\n\nBatur: Bol prova ve konserler\u2026 Alb\u00fcm\u00fc canl\u0131 \u00e7almak konusunda titiz ve heyecanl\u0131y\u0131z!\n\n\"\u0130\u00e7imizdeki yolculuk bizi nereye g\u00f6t\u00fcrecek biz de bilmiyoruz\"\n\n\u0130lerleyen d\u00f6nemde Sersem'in yolculu\u011fu nas\u0131l bir y\u00f6r\u00fcngede devam edecek? Bunun \u00fczerine hi\u00e7 durdunuz mu?\n\nSerdar: Yok durmad\u0131k! Ama yeni besteler su gibi ak\u0131yor\u2026 \u0130\u00e7imizdeki yolculuk bizi nereye g\u00f6t\u00fcrecek biz de bilmiyoruz. En g\u00fczeli de bu bence!\n\nL\u00fctf\u00fc: \u015eimdiden ikinci alb\u00fcm\u00fcn haz\u0131rl\u0131klar\u0131na ba\u015flad\u0131k, elimizde fazla say\u0131da par\u00e7a var ve yenilerini yapmaya da devam ediyoruz. \u00c7ok b\u00fcy\u00fck ihtimalle konserlerimizde ikinci alb\u00fcm\u00fcm\u00fczdeki muhtemel par\u00e7alar ve K\u0131rm\u0131z\u0131 Adam alb\u00fcm\u00fcndeki par\u00e7alar\u0131 birlikte \u00e7alaca\u011f\u0131z.\n\nIlgaz: Cepte bir alb\u00fcml\u00fck daha haz\u0131r malzeme var. Art\u0131k birbirimizi ve beraberken yapt\u0131\u011f\u0131m\u0131z m\u00fczi\u011fi daha iyi tan\u0131yoruz. Bundan sonras\u0131 daha rahat olacakt\u0131r. \u0130kinci do\u011fum birinciye g\u00f6re \u00e7ok daha h\u0131zl\u0131 olur.\n\nSon olarak \u015fu karantina g\u00fcnlerinde insanlara iletmek istedi\u011finiz bir mesaj var m\u0131?\n\nL\u00fctf\u00fc: Karantina g\u00fcnleri hayat\u0131m\u0131z\u0131 yeniden d\u00fczenlemek, yapmak isteyip de s\u00fcrekli erteledi\u011fimiz \u015feyleri ger\u00e7ekle\u015ftirmek i\u00e7in b\u00fcy\u00fck bir f\u0131rsat. Bunun da \u00f6n \u015fart\u0131 kendimizi dinlemek, anlamaya \u00e7al\u0131\u015fmak ve g\u00f6z\u00fckt\u00fc\u011f\u00fcm\u00fcz ki\u015fi ile olmay\u0131 istedi\u011fimiz ki\u015fiyi birle\u015ftirmek. Salg\u0131n g\u00fcnlerinde her \u015feyi kaybetmeye ne kadar yak\u0131n oldu\u011fumuzu ve ya\u015fam\u0131n rutine s\u0131\u011fmayacak kadar de\u011ferli oldu\u011funu ke\u015ffediyoruz. Bu da yeni bir d\u00fcnya i\u00e7in hepimizi heyecanland\u0131r\u0131yor: Ben ya da biz / \u00c7\u00f6zeriz b\u00f6yle ikimiz / D\u00fcnya de\u011fi\u015fir / Do\u011far\u0131z yeniden tertemiz\u2026\n\nIlgaz: M\u00fcmk\u00fcn oldu\u011funca evde oturun, hastal\u0131\u011f\u0131 farkl\u0131 kaynaklardan takip edip do\u011fru bilgilere ula\u015fmaya \u00e7al\u0131\u015f\u0131n. Bir de art\u0131k \u201c#evdekal\u201d ba\u015fl\u0131kl\u0131 i\u00e7erik \u00fcretmeyi b\u0131rak\u0131n. Fazla suni olmaya ba\u015flad\u0131 bundan sonras\u0131.\n\nBatur: Vakit yok denilen her \u015fey i\u00e7in herkes i\u00e7in iyi de\u011ferlendirilmesi gereken d\u00f6nem asl\u0131nda... Toplumlar r\u00f6nesans da dahil en iyi s\u00fcre\u00e7lere \u00f6nceki salg\u0131nlar sonras\u0131nda ilerlemi\u015fler. Input d\u00f6nemi olarak hayal edip arkas\u0131ndan gelecek output d\u00f6nemine haz\u0131r olmal\u0131y\u0131z, \u00dcretmenin ba\u015fl\u0131ca nedeni can s\u0131k\u0131nt\u0131s\u0131d\u0131r. Bu d\u00f6nem herkese \u00f6nce sa\u011fl\u0131k sonra bol yarat\u0131c\u0131l\u0131k getirir umar\u0131m.\n\nSerdar: Sanat iyile\u015ftirir! \u015eu ana kadar hep ayn\u0131 \u015feyleri yap\u0131p sonu\u00e7 bekledik (bak\u0131n\u0131z: \u201cK\u0131rm\u0131z\u0131 D\u00fc\u011fmeye Bas\u201d). Sabahlar\u0131 uyand\u0131\u011f\u0131m\u0131zda \u201cKarga\u201dn\u0131n sesini hep birlikte dinleyelim\u2026 Hayvanlardan \u00f6\u011frenece\u011fimiz \u00e7ok \u015fey var! Ba\u015fka bir \u201cHayat\u201d m\u00fcmk\u00fcn! Sersem g\u00fcnlerin tad\u0131n\u0131 \u00e7\u0131kar\u0131n \u201cd\u00fc\u015fmeden\u201d! J Sizi seviyoruz!\n\nihsan.dindar@milliyet.com.tr",
    "keywords": [
        "\u00e7ok",
        "sonra",
        "bu",
        "i\u00e7",
        "var",
        "\u015fark\u0131",
        "daha",
        "s\u00f6zlerimizde",
        "i\u00e7in",
        "ve",
        "bir",
        "ile",
        "hesapla\u015fma",
        "da"
    ],
    "meta_keywords": [
        ""
    ],
    "publish_date": null,
    "summary": "Benim a\u00e7\u0131mdan Sersem\u2019in hik\u00e2yesi yakla\u015f\u0131k \u00fc\u00e7 y\u0131l \u00f6nce Ilgaz ile ortak bir arkada\u015f\u0131m\u0131z\u0131n telefonuyla ba\u015flad\u0131.\nIlgaz, L\u00fctf\u00fc ve Batur ile k\u0131sa bir fl\u00f6rt d\u00f6neminden hemen sonra m\u00fczikal olarak birbirimize yak\u0131nla\u015ft\u0131k ve kayna\u015ft\u0131k.\nSonra olaylar \u00e7orap s\u00f6k\u00fc\u011f\u00fc gibi ilerledi\u2026L\u00fctf\u00fc: 20 Nisan 2017\u2019de (do\u011fum g\u00fcn\u00fcmde) 25 sene \u00f6nceki grubun (Aspat) davulcusu Muty ile kar\u015f\u0131la\u015fm\u0131\u015ft\u0131m.\nAyn\u0131 g\u00fcn Facebook hesab\u0131mda bu kar\u015f\u0131la\u015fmay\u0131 foto\u011frafla birlikte payla\u015f\u0131nca Ilgaz ve Batur \u201c\u00e7ok \u00f6zledik o g\u00fcnleri toplansak m\u0131 tekrardan\u201d diye geri d\u00f6nd\u00fc ve \u00e7al\u0131\u015fmalara ba\u015flad\u0131k.\nEkibe k\u0131sa bir s\u00fcre sonra yine bir tesad\u00fcfle Serdar dahil oldu ve Sersem\u2019in hikayesi ba\u015flad\u0131.\nY\u0131llar sonra birbirlerini bulup \u201chadi \u015fu 25 sene \u00f6ncesinin bestelerini kaydedelim de \u00e7ocuklara an\u0131 kals\u0131n\u201d dediler.\nBatur: M\u00fczi\u011fe birlikte ba\u015flam\u0131\u015f, birlikte b\u00fcy\u00fcm\u00fc\u015f, bug\u00fcnk\u00fc hallerini b\u00fcy\u00fck oranda birbirine bor\u00e7lu insanlar\u0131n y\u0131llar sonra ortak total zek\u00e2yla yeniden \u00fcretmeye karar\u0131yla ortaya \u00e7\u0131kt\u0131 Sersem.\nBu ba\u011flamda biraz grup \u00fcyelerini de tek tek m\u00fczikseverlere tan\u0131tmay\u0131 \u00e7ok isterim... Kim kimdir ile devam edebilir miyiz?\nL\u00fctf\u00fc: 71 do\u011fumlu, iki erkek \u00e7ocuk babas\u0131, m\u00fczi\u011fi, yemek yapmay\u0131 ve komplo teorilerini sever.\nSerdar: 46 ya\u015f\u0131nda \u00fc\u00e7 kedi, bir k\u00f6pek, iki \u00e7ocuk babas\u0131 bir sivil toplumcu.\nUzun bir yolculuk bu besbelli.\nAraya da giren uzun y\u0131llar var.\nDaha do\u011frusu b\u00f6yle bir de\u011fi\u015fim olmu\u015f mu?\nIlgaz: Gen\u00e7ken daha h\u0131zl\u0131, daha g\u00fcr\u00fclt\u00fcl\u00fc ve daha egoistmi\u015fiz.\nDaha sade ve anla\u015f\u0131l\u0131r olmaya \u00e7al\u0131\u015ft\u0131k burada.\nHer c\u00fcmlenin, her riff\u2019in olgunla\u015fmas\u0131 i\u00e7in kolektif bir \u00e7al\u0131\u015fma ruhu gerekiyormu\u015f.\nY\u0131llar ge\u00e7mi\u015f ve bu durum de\u011fi\u015fmemi\u015f, hepimizin sevece\u011fi bir \u015feyler yaratmaya \u00e7ok al\u0131\u015fk\u0131n\u0131z.\nDinleyiciler i\u00e7in daha \u00e7ok zaman ay\u0131r\u0131p dinleme f\u0131rsat\u0131 do\u011fdu.\nEn \u00e7ok d\u00fczenleme ve ifade \u00fczerine kafa yoruldu, her hece, her nota \u00fczerinde ciddi mesai harcand\u0131.\nSerdar: Belirsiz bir d\u00f6nemdeyiz diyelim\u2026 Evlere kapand\u0131k\u00e7a i\u00e7 d\u00fcnyalar\u0131m\u0131za a\u00e7\u0131l\u0131yoruz.\nSonra yanl\u0131\u015flar, pi\u015fmanl\u0131klar, ders \u00e7\u0131karmalar, \u00e7\u00f6z\u00fcm \u00f6nerileri \u015feklinde bir avu\u00e7 fikri yine bildik tan\u0131d\u0131k y\u00f6ntemlerle dinleyiciye sunuyoruz.\n\u0130\u00e7inde bulundu\u011fumuz bu d\u00f6nemin de sanata ilgi duyan herkes i\u00e7in yeni bir ifade \u015fekli getirece\u011fini d\u00fc\u015f\u00fcn\u00fcyorum.\nBu ba\u011flamda \u015fark\u0131 s\u00f6zlerindeki temalara da bir parantez a\u00e7abiliriz.\nD\u00fcnyam\u0131z her ge\u00e7en g\u00fcn yerel deneyimlerden beslenen \u00e7ok sesli ancak bir o kadar da evrensel ortak de\u011ferlere sahip bir anlay\u0131\u015fa do\u011fru gidiyor.\nDertlerimiz, hislerimiz, ya\u015fad\u0131klar\u0131m\u0131z bu topraklar\u0131n \u00fcr\u00fcnleri olmakla beraber, olaylara bak\u0131\u015f\u0131m\u0131z, g\u00f6r\u00fc\u015flerimiz bir cep telefonuna s\u0131\u011facak kadar k\u00fc\u00e7\u00fclen d\u00fcnya ile paralel.\n\u015eark\u0131 s\u00f6zlerimizde i\u00e7 hesapla\u015fma, git \u2013 gel\u2019ler, insan do\u011fas\u0131n\u0131n ke\u015ffi ve aray\u0131\u015f\u0131 var, bunlarla beraber alb\u00fcm\u00fc tek c\u00fcmle ile \u00f6zetlersek de \u015funu diyebiliriz \u201c\u0130\u00e7ten geldi, samimiyetle yaz\u0131ld\u0131, keyifle \u00e7al\u0131nd\u0131, heyecanla payla\u015f\u0131ld\u0131\u201dIlgaz: Bizim m\u00fczi\u011fe bence pek progresif denemez.\nMelodi c\u00fcmlesi ve arpejler Mississipi Blues\u2019un bel kemi\u011fi say\u0131labilecek resonator gitar ile \u00e7al\u0131n\u0131yor ama t\u0131n\u0131s\u0131 c\u00fcmb\u00fc\u015f gibi.\nArkada Tuva T\u00fcrkleri\u2019nin \u201cThroat Singing\u201d dedikleri Orta Asya\u2019ya has g\u0131rtlak vokali var.\nDengeyi bulmak \u00f6nemli ama insanl\u0131\u011f\u0131n elinde bilim gibi m\u00fckemmel bir devrimsel g\u00fc\u00e7 var.\nBatur: Bence \u0130stanbul\u2019da b\u00fcy\u00fcmenin \u00e7ok etkisi var.\nGenel manada alb\u00fcm\u00fc dinleyenlerde b\u0131rakmak istedi\u011finiz bir etki, olu\u015fmas\u0131n\u0131 hedefledi\u011finiz bir d\u00fc\u015f\u00fcnce var m\u0131?\n\u0130zlemedi\u011fimiz filmin sonunu s\u00f6yleyen arkada\u015f gibi olmas\u0131n JL\u00fctf\u00fc: Samimiyetle s\u00f6yleyebiliriz ki, dinleyicileri ne m\u00fczikle ne de s\u00f6zlerle bir y\u00f6nlendirme \u00e7abas\u0131 i\u00e7inde olmad\u0131k.\nBir ki\u015fi bile \u015fark\u0131lar\u0131m\u0131z\u0131 dinlerken kendinden bir \u015feyler bulursa, bizim i\u00e7in en b\u00fcy\u00fck mutluluk bu olacakt\u0131r.\nBenim \u00e7evremde herkes ayn\u0131 \u015fark\u0131ya odaklansa di\u011ferleri arka plana gitse \u00fcz\u00fcc\u00fc olurdu, bu farkl\u0131l\u0131k benim i\u00e7in g\u00fczel bir referans.\nBu bizi devam\u0131n\u0131 getirebilmek i\u00e7in daha da motive edecek.\n\u015eu g\u00fcnler geride kald\u0131ktan sonra alb\u00fcm\u00fc konserler ve klip ile ta\u00e7land\u0131rma niyetiniz var m\u0131?\n\u00d6ncelikle bu ekibin m\u00fczi\u011fe yeniden d\u00f6nme amac\u0131 hissettiklerini ortaya d\u00f6kme, kendilerini ifade etme ve bunu t\u00fcm insanlarla payla\u015fma.\nSabih Cangil programlad\u0131Ilgaz: Klibimiz var zaten, karantina \u00f6ncesi son g\u00fcnlerde tamamlad\u0131k.\nEn ba\u015f\u0131ndan beri hep hayalimiz bu, standart bir barda \u00e7almak yerine belki evlerde, bir at\u00f6lyede, Anadolu\u2019da farkl\u0131 yerlerde, meydanlarda \u00e7almak isteriz.\nSerdar: Bir drone ile klibimiz i\u00e7in \u0130stanbul semalar\u0131nda \u2018d\u00fc\u015fmeden\u2019 dola\u015f\u0131rken birdenbire salg\u0131n ger\u00e7e\u011fi ile y\u00fczle\u015ftik.\nL\u00fctf\u00fc: \u015eimdiden ikinci alb\u00fcm\u00fcn haz\u0131rl\u0131klar\u0131na ba\u015flad\u0131k, elimizde fazla say\u0131da par\u00e7a var ve yenilerini yapmaya da devam ediyoruz.\nIlgaz: Cepte bir alb\u00fcml\u00fck daha haz\u0131r malzeme var.\n\u0130kinci do\u011fum birinciye g\u00f6re \u00e7ok daha h\u0131zl\u0131 olur.\nSon olarak \u015fu karantina g\u00fcnlerinde insanlara iletmek istedi\u011finiz bir mesaj var m\u0131?\nL\u00fctf\u00fc: Karantina g\u00fcnleri hayat\u0131m\u0131z\u0131 yeniden d\u00fczenlemek, yapmak isteyip de s\u00fcrekli erteledi\u011fimiz \u015feyleri ger\u00e7ekle\u015ftirmek i\u00e7in b\u00fcy\u00fck bir f\u0131rsat.\nBunun da \u00f6n \u015fart\u0131 kendimizi dinlemek, anlamaya \u00e7al\u0131\u015fmak ve g\u00f6z\u00fckt\u00fc\u011f\u00fcm\u00fcz ki\u015fi ile olmay\u0131 istedi\u011fimiz ki\u015fiyi birle\u015ftirmek.\nSalg\u0131n g\u00fcnlerinde her \u015feyi kaybetmeye ne kadar yak\u0131n oldu\u011fumuzu ve ya\u015fam\u0131n rutine s\u0131\u011fmayacak kadar de\u011ferli oldu\u011funu ke\u015ffediyoruz.\nBu da yeni bir d\u00fcnya i\u00e7in hepimizi heyecanland\u0131r\u0131yor: Ben ya da biz / \u00c7\u00f6zeriz b\u00f6yle ikimiz / D\u00fcnya de\u011fi\u015fir / Do\u011far\u0131z yeniden tertemiz\u2026Ilgaz: M\u00fcmk\u00fcn oldu\u011funca evde oturun, hastal\u0131\u011f\u0131 farkl\u0131 kaynaklardan takip edip do\u011fru bilgilere ula\u015fmaya \u00e7al\u0131\u015f\u0131n.\nBatur: Vakit yok denilen her \u015fey i\u00e7in herkes i\u00e7in iyi de\u011ferlendirilmesi gereken d\u00f6nem asl\u0131nda... Toplumlar r\u00f6nesans da dahil en iyi s\u00fcre\u00e7lere \u00f6nceki salg\u0131nlar sonras\u0131nda ilerlemi\u015fler.\nSabahlar\u0131 uyand\u0131\u011f\u0131m\u0131zda \u201cKarga\u201dn\u0131n sesini hep birlikte dinleyelim\u2026 Hayvanlardan \u00f6\u011frenece\u011fimiz \u00e7ok \u015fey var!",
    "article_html": "",
    "meta_description": "K\u00f6kleri 90'lar\u0131n ba\u015f\u0131ndaki Exit grubuna uzanan Sersem, y\u0131llar sonra Serdar, L\u00fctf\u00fc, Ilgaz ve Batur'un birlikteli\u011fiyle do\u011fdu. Kendi deyimleriyle bir i\u00e7 hesapla\u015fmay\u0131 yans\u0131tan \u015fark\u0131 s\u00f6zlerinin yer ald\u0131\u011f\u0131 K\u0131rm\u0131z\u0131 Adam alb\u00fcm\u00fcyle kar\u015f\u0131m\u0131za \u00e7\u0131kan Sersem'in \u00fcyeleriyle hem alb\u00fcme hem de m\u00fczikal yolculuklar\u0131na dair bir s\u00f6yle\u015fi ger\u00e7ekle\u015ftirdik. S\u00f6z\u00fc, salg\u0131n g\u00fcnlerinde yay\u0131nlad\u0131klar\u0131 alb\u00fcmle ruhlar\u0131m\u0131za hitap eden grubun \u00fcyelerine b\u0131rak\u0131yorum.",
    "meta_lang": "tr"
}